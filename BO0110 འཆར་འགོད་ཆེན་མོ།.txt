འཆར་འགོད་ཆེན་མོ།
སི་ཐེ་ཝན་ཧོ་ཁིང་། ལེ་ན་ཏི.མེ་ལོ་ཏྭེ་ནོ་ཡིས་བརྩམས།

ལེའུ་དང་པོ། ཡོད་པའི་གསང་བ།

ང་ཚོ་མི་སོ་སོའི་གནས་པའི་དུས་ཚོད་དེ་ནི་ཤིན་ཏུ་ཐུང་ངུ་ཞིག་ཡིན། དེའི་རིང་ལ་འཇིག་རྟེན་གྱི་ཆ་ཤས་འགའ་ཞིག་ཙམ་ལ་ཞིབ་དཔྱད་བྱེད་པ་ཙམ་ཞིག་རེད། འོན་ཀྱང་འགྲོ་བ་མིའི་རིགས་འདི་ནི་ཡ་མཚན་ཆེ་བའི་རིགས་ཤིག་རེད། ང་ཚོས་ཤེས་པར་འདོད་པ་དང་། ང་ཚོས་དྲིས་ལན་འཚོལ་བར་བྱེད། ཤིན་ཏུ་ཡངས་ཤིང་རྒྱ་ཆེ་བ་དང་། རེས་འགའ་བྱམས་ཤིང་རེས་འགའ་གདུག་རྩུབ་ཆེ་བའི་འཛམ་བུའི་གླིང་དུ་འཚོ་སྡོད་བྱས་པའི་མི་རྣམས་ཀྱིས། མགོ་བོ་གྱེན་ལ་བཏེགས་ཏེ་ཡངས་ཤིང་རྒྱ་ཆེ་བའི་མཁའ་དབྱིངས་སུ་བལྟས་ནས། རྒྱུན་མི་ཆད་པར་ང་ཚོས་ཇི་ལྟར་བྱས་ནས་ང་ཚོ་རང་ཉིད་གནས་པའི་འཇིག་རྟེན་འདི་ལ་རྒྱུས་ལོན་པར་བྱེད་དགོས་སམ་ཞེས་དང་། འཇིག་རྟེན་འདི་ཇི་ལྟ་བུའི་སྒོ་ནས་འཁོར་སྐྱོད་བྱེད་པ་ཡིན་ནམ་ཞེས་དང་། ཅི་འདྲ་བ་ཞིག་བདེན་པར་གྲུབ་པའི་དངོས་པོ་ཡིན་ནམ། འདི་དག་ཀུན་གང་ནས་འོང་བ་ཡིན་ནམ། འཇིག་རྟེན་འདི་ལ་བྱེད་པ་པོ་ཞིག་དགོས་པ་ཡིན་ནམ། ཞེས་སོགས་ཀྱི་དྲི་བའི་རྒྱུན་སྤེལ་བར་བྱེད། ང་ཚོའི་མི་མང་ཆེ་ཤོས་རྣམས་ཀྱིས་དུས་ཚོད་མང་ཆེ་ཤོས་རྣམས་སུ་དྲི་བ་འདི་དག་གི་དོན་ལ་སེམས་ཁུལ་མི་བྱེད་མོད།
འོན་ཀྱང་སྐབས་འགའ་ཞིག་ལ་ནི་ང་ཚོ་ཕལ་ཆེར་དྲི་བ་འདི་དག་གིས་མགོ་བོ་ན་བར་བྱེད་པ་རེད།
སྲོལ་རྒྱུན་གྱི་དབང་དུ་བྱས་ན། འདི་དག་ནི་མཚན་ཉིད་ཀྱི་རིག་པས་དྲིས་ལན་བསྟན་དགོས་པར་འདོད་མོད། དེ་ལྟ་ནའང་མཚན་ཉིད་རིག་པ་ནི་ཤི་ཟིན་པ་རེད། མཚན་ཉིད་རིག་པས་ཚན་རིག་གི་རྗེས་བསླེབ་མི་ཐུབ་ལ། ཁྱད་པར་དུ་དངོས་ཁམས་རིག་པའི་དེང་རབས་གོང་འཕེལ་གོམས་སྟབས་ཀྱི་རྗེས་ཟིན་མི་ཐུབ། ང་ཚོའི་ཤེས་རབ་འཚོལ་བའི་འགྲུལ་བཞུད་ཀྱི་ནང་དུ། ཚན་རིག་དེ་ཉིད་དཔལ་འབར་ཐོགས་མཁན་ཉིད་དུ་གྱུར། དེབ་འདི་ཉིད་ཀྱི་དམིགས་ཡུལ་ཀྱང་ཉེ་དུས་ཀྱི་གསར་རྟོགས་དང་རིག་གཞུང་གོང་འཕེལ་གསལ་སྟོན་གྱི་དྲིས་ལན་དེ་བསྟན་པའི་ཆེད་དུ་ཡིན།
དེ་དག་གིས་ང་ཚོ་འཇིག་རྟེན་དང་དེ་བཞིན་དུ་འཇིག་རྟེན་དེའི་ནང་གི་ང་ཚོ་རང་ཉིད་ཀྱི་གནས་སའི་དཔེ་རིས་ཀྱི་གསལ་བཤད་ཀྱི་ཐོག་ཏུ་འཁྲིད་པར་བྱེད་པ་དང་། དཔེ་རིས་འདི་དག་ནི་སྲོལ་རྒྱུན་གྱི་དཔེ་རིས་དང་། ཐ་ན་ང་ཚོས་ལོ་བཅུ་ཉི་ཤུའི་སྔོན་ནས་བྲིས་པའི་དཔེ་རིས་དང་ཁྱད་པར་ཤིན་ཏུ་ཆེན་པོ་ཡོད་པ་ཡིན། དེ་ལྟ་ནའང་། ལྟ་བ་གསར་པའི་ཆེས་ཐོག་མའི་བྱུང་བ་དེ་ནི་དུས་རབས་གཅིག་གི་སྔོན་ལ་ཡར་འདེད་བྱེད་རྒྱུ་ཡོད་པ་རེད།
སྲོལ་རྒྱུན་གྱི་འཇིག་རྟེན་ལྟ་བའི་དབང་དུ་བྱས་ན། དངོས་པོ་རྣམས་ནི་ངེས་སྲོལ་གསལ་པོར་ཡོད་པའི་རྒྱུ་ལམ་ཞིག་བརྒྱུད་ནས་འགུལ་སྐྱོད་བྱེད་པ་ཡིན་ལ། མ་ཟད་གཏན་ཁེལ་བའི་ལོ་རྒྱུས་དང་ལྡན་པ། ང་ཚོས་ཀྱང་སྐད་ཅིག་རེ་རེ་བཞིན་དུ་དེ་ཉིད་གང་ཡོད་ཀྱི་གནས་དེ་གཏན་འབེབས་བྱེད་ཐུབ་པར་འདོད་པ་ཡིན། རྒྱུན་གྱི་འཚོ་བའི་སྣང་ཚུལ་གྱི་དབང་དུ་བྱས་ན་གསལ་བཤད་དེ་ཉིད་འདངས་ངེས་ཀྱི་ལེགས་གྲུབ་བྱུང་བ་ལྟ་བུ་ཞིག་རེད། འོན་ཀྱང་དུས་རབས་ཉི་ཤུ་པའི་ལོ་རབས་ཉི་ཤུ་ཙམ་གྱི་ནང་ནས། འདི་འདྲའི་སྲོལ་རྒྱུན་གྱི་དཔེ་རིས་དེས་རྡུལ་ཕྲན་དང་རྡུལ་ཕྲན་ཕལ་བའི་ཚད་ཀྱི་ཐོག་ནས་དཔྱད་ཞིབ་ཐུབ་པའི་ཡ་མཚན་ཆེ་བའི་སྤྱོད་པ་དེ་ལ་འགྲེལ་བཤད་བྱེད་མི་ཐུབ་པས།
དེ་ལ་འགྲེལ་བཤད་བྱེད་པ་ལ་ངེས་པར་དུ་ནུས་རྡུལ་རིག་གཞུང་ཞེས་པའི་ཐུན་མིན་གྱི་སྒྲིག་གཞི་དེ་དགོས་པར་ཤེས་རྟོགས་བྱུང་། མཐར་དེ་འདྲའི་ཚད་ཀྱི་ཐོག་གི་དོན་རྐྱེན་ལ་སྔོན་དཔག་བྱེད་པ་ལ་ནུས་རྡུལ་དངོས་ཁམས་དེ་ཉིད་ཤིན་ཏུ་འཁྲུལ་མེད་ཅིག་ཡིན་པར་ཤེས་རྟོགས་བྱུང་བ་དང་། མ་ཟད་རྒྱུན་གྱི་འཚོ་བའི་ནང་གི་རགས་སྣང་འཇིག་རྟེན་ལ་བེད་སྤྱོད་བྱེད་པའི་སྐབས་སུ། ད་དུང་ཡང་སྲོལ་རྒྱུན་གྱི་རིག་གཞུང་རྙིང་པའི་སྔོན་དཔག་དེ་ཉིད་སྐྱར་ཟློས་བྱེད་དགོས་པ་ཡིན། དེ་ལྟ་ནའང་།
ནུས་རྡུལ་དངོས་ཁམས་དང་སྲོལ་རྒྱུན་གྱི་དངོས་ཁམས་གཉིས་ཀྱི་རྟེན་སའི་དངོས་ལུགས་ནི་སྔར་བཞིན་དུ་གཏན་ནས་མི་མཐུན་པ་སོ་སོ་བ་གཉིས་ཡིན་ནོ།།
ནུས་རྡུལ་སྨྲ་བ་ནི་ཚུལ་སྣ་ཚོགས་པའི་སྒོ་ནས་གསལ་བཤད་བྱེད་དུ་རུང་། འོན་ཀྱང་རི་ཚར་ཏི་ཧྥན་མེན་གྱིས་བསྟན་པའི་འགྲེལ་བཤད་དེ་ཉིད་ཆེས་ཐད་ཀར་བ་ཞིག་ཡིན། ཁོ་ནི་གཤིས་ཀ་སྣ་ཚོགས་ཕུན་སུམ་ཚོགས་པའི་མི་ཞིག་རེད། དེ་ཡང་ཁ་ལི་ཧྥོར་ནི་ཡ་ཡི་བཟོ་སྐྲུན་རིག་པ་དང་རང་བྱུང་རིག་པའི་སློབ་གླིང་ནས་ལས་ཀ་བྱེད་པ་དང་། མ་ཟད་རྒྱང་རིང་གི་གཅེར་བུའི་བྲོ་གར་གླིང་གི་རྔ་རྡུང་མཁན་ཡང་བྱེད་པ་རེད། ཧྥན་མེན་གྱི་བཤད་སྟངས་ཀྱི་དབང་དུ་བྱས་ན། མ་ལག་གམ་དངོས་པོ་གཅིག་ལ་ལོ་རྒྱུས་གཅིག་དང་ལྡན་པ་མ་ཟད། འབྱུང་རུང་ཐམས་ཅད་ཀྱི་ལོ་རྒྱུས་དང་ཡང་ལྡན་པ་འདོད། དྲིས་ལན་འཚོལ་བའི་བརྒྱུད་རིམ་གྱི་ནང་དུ། ང་ཚོས་ཞིབ་ཅིང་ཕྲ་བའི་སྒོ་ནས་ཧྥན་མེན་གྱི་ཐབས་ཚུལ་དེ་ལ་འགྲེལ་བཤད་བྱེད་པ་དང་། མ་ཟད་འཇིག་རྟེན་རང་ཉིད་ལ་ལོ་རྒྱུས་རྐྱང་པ་ཞིག་མེད་ཅིང་། ཐ་ན་རང་རྐྱ་བའི་དངོས་པོ་ཉིད་དུ་གནས་པའང་མེད་པ་ཡིན་ཞེས་པ་དེ་ཉིད་ལ་བརྟེན་ནས་ལྟ་བ་འདི་ལ་ཞིབ་དཔྱད་བྱེད་པ་ཡིན། འདི་ཉིད་ཉན་ཙམ་བྱས་ན་ནི་དྲག་སྐྱོད་ཀྱི་བསམ་བློ་ཞིག་ཡིན་ལ། ཐ་ན་དངོས་ཁམས་རིག་པ་བ་འབོར་ཆེན་ཞིག་ལ་ལྟོས་ནས་བཤད་ན་ཡང་དེ་འདྲ་ཞིག་རེད། དེ་ནི་དཔེར་ན་དེང་དུས་ཚན་རིག་ནང་གི་ལྟ་བ་འབོར་ཆེན་ཞིག་དང་མཚུངས་པར། རྒྱུན་ཤེས་དང་འགལ་བ་ཞིག་དངོས་གནས་རེད། འོན་ཀྱང་རྒྱུན་ཤེས་ཞེས་པ་དེ་ནི་རྒྱུན་གྱི་མྱོང་བ་ཙམ་ཞིག་ལ་བརྟེན་པ་ཡིན་གྱི། མཛེས་ལྡན་བླ་ན་མེད་པའི་ཐབས་ཚུལ་ལ་བརྟེན་ནས་འགྲེལ་བཤད་བྱས་པའི་འཇིག་རྟེན་གྱི་ཐོག་ཏུ་གནས་བཅས་པ་ནི་མ་ཡིན། ཐབས་རྩལ་འདི་དག་ནང་གི་འགའ་ཞིག་གིས་ང་ཚོ་ལ་རྡུལ་ཕྲན་ནམ་ཡང་ན་འཇིག་རྟེན་གྱི་ཐོག་མ་ལ་ཟབ་ཞུགས་ཀྱིས་གསང་ཞིབ་བྱེད་དུ་བཅུག་པ་ཡིན་ནོ།།
དེང་རབས་ཀྱི་དངོས་ཁམས་རིག་པ་ལ་མ་བསླེབ་ཀྱི་བར་དུ། སྤྱིར་བཏང་དུ་འཛམ་བུའི་གླིང་འདི་ཉིད་ན་ཡོད་པའི་ཤེས་བྱ་མ་ལུས་པ་ཐམས་ཅད་ཀྱང་ཐད་ཀར་ཚད་ལེན་བྱས་པ་ལས་ཤེས་ཐུབ་པ་ཡིན་བསམ་པར་བྱེད་པ་རེད། དངོས་པོ་ཐམས་ཅད་ཀྱང་ཁོ་རང་གི་སྣང་ཚུལ་ཇི་ལྟ་བ་བཞིན་ཡིན་སྙམ་པར་བྱེད། དེ་ནི་དཔེར་ན་ང་ཚོའི་དབང་པོས་མྱོང་བ་བཞིན་ཡིན་པར་འདོད། འོན་ཀྱང་དེང་རབས་དངོས་ཁམས་ཀྱི་འོད་སྟོང་འབར་བའི་ལེགས་གྲུབ་ལས་དངོས་ཡོད་ཀྱི་གནས་ཚུལ་དེ་ནི་དེ་འདྲ་བ་ཞིག་མ་ཡིན་པར་མངོན་པར་བྱས། དེང་རབས་དངོས་ཁམས་རིག་པ་ནི་དཔེར་ན་ཧྥན་མེན་གྱི་ལྟ་བ་སྟེ་རྒྱུན་གྱི་མྱོང་བའམ་མངོན་སུམ་དང་རྒྱབ་འགལ་དུ་སོང་བའི་གོ་དོན་ཞིག་ལ་བརྟེན་པ་ཡིན། དེའི་ཕྱིར། བདེན་ཡོད་ཀྱི་བྱིས་བློའི་ལྟ་བ་དེ་དང་དེང་རབས་ཀྱི་དངོས་ཁམས་རིག་པ་གཉིས་འདྲེས་ཐབས་མེད་པ་ཞིག་རེད། འདི་འདྲའི་འགལ་བ་ལ་གདོང་ལེན་བྱེད་པའི་ཆེད་དུ། ང་ཚོས་ལྟོས་པའི་དཔེ་རྣམ་བདེན་པར་སྨྲ་བ་ཞེས་པའི་ཐབས་ཚུལ་ཞིག་སྤྱད་པར་བྱེད་པ་ཡིན། དེ་ནི་ང་ཚོའི་ཀླད་ཆེན་དེས་འཇིག་རྟེན་དཔེ་རྣམ་གང་རུང་ཞིག་སྐྱེད་པར་བྱེད་པ་ཉིད་དུ་ལྟ་བའི་སྒོ་ནས་དབང་པོའི་མྱོང་བ་ལ་འགྲེལ་བཤད་བྱེད་པ་ལྟ་བུའི་ལྟ་བ་དེ་འདྲ་བ་ལ་བརྟེན་པ་ཡིན། དེ་འདྲའི་དཔེ་རྣམ་གྱིས་ལེགས་གྲུབ་ཀྱི་སྒོ་ནས་དོན་རྐྱེན་ལ་འགྲེལ་བཤད་བྱེད་པའི་སྐབས་སུ། ང་ཚོས་དཔེ་རྣམ་དེ་དང་དེ་བཞིན་དུ་དེའི་རྒྱུ་དང་དེའི་གོ་དོན་དེ་དག །བདེན་པའི་རང་བཞིན་ནམ་ལྟོས་མེད་ཀྱི་གནས་ལུགས་ཀྱི་ངོ་བོ་དེ་ལ་སྦྱར་བར་བྱེད་པ་ཡིན། འོན་ཀྱང་དངོས་ཁམས་ཀྱི་ངང་ཚུལ་གཅིག་ལ་ཡང་། ཐབས་ཚུལ་གྱི་དཔེ་རྣམ་མི་མཚུངས་པ་སྣ་ཚོགས་ཡོད་དུ་རུང་། ཐབས་ཚུལ་རེ་རེ་ལ་ཡང་རྩ་བའི་རྒྱུ་དང་ལྟ་བ་མི་མཚུངས་པ་སྣ་ཚོགས་ཡོད་དུ་རུང་ངོ་། །གལ་ཏེ་དེ་འདྲའི་དངོས་ཁམས་ཀྱི་རིག་གཞུང་གཉིས་སམ་དཔེ་རྣམ་ཐམས་ཅད་ཀྱིས་འཁྲུལ་མེད་ཀྱི་སྒོ་ནས་དོན་གཅིག་སྔོན་དཔག་བྱེད་ཐུབ་པ་ཡིན་ན། མི་རྣམས་ཀྱིས་དཔེ་རྣམ་གཉིས་པོ་དེ་ལས་གང་ཡང་རུང་བ་དེ་དེ་ལས་གཞན་པ་ང་ཆེ་ཞེས་སྨྲ་མི་རུང་བ་ཡིན། དེ་ལས་ཀྱང་གནད་ལ་ཐིག་པོའི་སྒོ་ནས་བཤད་ན། དཔེ་རྣམ་གང་ཞིག་སྟབས་བདེ་ན་ང་ཚོས་གང་འདོད་ཀྱི་སྒོ་ནས་གཉིས་པོ་ལས་གང་ཡང་རུང་བ་ཞིག་བེད་སྤྱོད་བྱེད་པ་ཡིན་ཞེས་པའི་དོན་ཡིན།
ཚན་རིག་གི་ལོ་རྒྱུས་ཀྱི་ཐོག་ནས། ཕ་ལ་ཐོས་ནས་ནེ་ཐོན་གྱི་བར་གྱི་སྲོལ་རྒྱུན་གྱི་རིག་གཞུང་དང་། དེ་ནས་ཀྱང་དེང་རབས་ཀྱི་ནུས་རྡུལ་སྨྲ་བའི་བར་དུ། ང་ཚོས་ཇེ་ལེགས་སུ་གྱུར་པའི་རིག་གཞུང་དཔེ་རྣམ་རབ་དང་རིམ་པ་ཤེས་རྟོགས་བྱུང་ཡོད། རིག་གཞུང་གི་རྒྱུན་འདི་ཉིད་མཐར་ཤུགས་རིག་ཐམས་ཅད་འདུས་པ་མ་ཟད་འཇིག་རྟེན་གྱི་དཔྱད་ཞིབ་ཚད་ལེན་ཐམས་ཅད་སྔོན་དཔག་ཐུབ་པའི་ཆེས་མཐར་ཐུག་གི་རིག་གཞུང་ཞིག་ཏུ་མཐར་ཐུག་འགྲོ་བའམ། ཡང་ན་ང་ཚོས་ཇེ་ལེགས་སུ་གྱུར་པའི་རིག་གཞུང་གསར་རྙེད་བྱེད་ཐུབ་ཅིང་། འོན་ཀྱང་དེའི་གོང་དུ་ལེགས་བསྒྱུར་བྱེད་རྒྱུ་མེད་པའི་མཐར་ཐུག་གི་རིག་གཞུང་ཞིག་གཏན་ནས་རྙེད་མི་ཐུབ་པ་ཡིན་ནམ། ཞེས་འདྲི་བར་བྱེད་དོ། །ང་ཚོ་ལ་དྲི་བ་འདི་ཉིད་ལ་གཏན་ཁེལ་བའི་དྲིས་ལན་ཞིག་མེད། འོན་ཀྱང་གལ་སྲིད་ཆོས་ཐམས་ཅད་གཏན་ལ་འབེབས་ཐུབ་པའི་མཐར་ཐུག་གི་རིག་གཞུང་ཞིག་ཡོད་སྲིད་ན། ད་ལྟ་ང་ཚོ་ལ་ཨེམ་རིག་གཞུང་ཞེས་པའི་འདེམས་བསྒུག་མཁན་ཡོད་ཟིན་པ་རེད། ཨེམ་རིག་གཞུང་དེ་ནི་ང་ཚོས་མཐར་ཐུག་གི་རིག་གཞུང་ལ་དགོས་ངེས་སུ་འདོད་པའི་མཚན་ཉིད་ཐམས་ཅད་ཚང་བའི་དཔེ་རྣམ་གཅིག་པུ་དེ་ཉིད་ཡིན་ལ། འོག་གི་བརྗོད་བྱའི་ནང་དུ་མང་ཤོས་ཤིག་ནི་རིག་གཞུང་དེ་ཉིད་ལ་གཞིར་བྱས་པ་ཤ་སྟག་ཡིན།
ཨེམ་རིག་གཞུང་དེ་ནི་རྒྱུན་གྱི་གོ་དོན་གྱི་ཐོག་གི་རིག་གཞུང་ཞིག་གཏན་ནས་མ་ཡིན། དེ་ནི་རིགས་མི་མཐུན་པ་སྣ་ཚོགས་པ་འདུས་པའི་རིག་གཞུང་རིལ་པོ་ཞིག་རེད། དེའི་ནང་གི་བྱེ་བྲག་རེ་རེས་དངོས་ཁམས་ཀྱི་རྣམ་པའི་ཁྱབ་ཁོངས་གང་ཡང་རུང་བ་ཞིག་ནས་གསལ་བཤད་དང་ཚད་ལེན་ལེགས་པོ་ཐུབ། དེ་ནི་ས་ཁྲ་ཞིག་དང་ཅུང་ཟད་མཚུངས། ས་ཁྲ་རྐྱང་པ་གཅིག་ལས་ས་ཡི་གོ་ལའི་ངོས་རིལ་པོ་གསལ་བར་བྱེད་མི་ཐུབ་པ་ནི་མི་རྣམས་ཀུན་གྱིས་གསལ་པོར་ཤེས་པ་རེད། རྒྱུན་དུ་འཛམ་གླིང་ས་ཁྲ་ལ་བེད་སྤྱོད་བྱེད་རྒྱུ་མེར་ཁ་ཐོར་གྲིབ་གཟུགས་ཀྱིས་ཇི་ཙམ་གྱི་རྒྱང་རིང་གི་བྱང་ཕྱོགས་དང་ལྷོ་ཕྱོགས་ཡིན་ཆེ་ན་དེ་ཙམ་གྱིས་རྒྱ་ཁྱོན་དེ་ཇེ་ཆེ་ལ་སོང་བ་ལྟ་བུར་མངོན་པར་བྱེད་པ་དང་། མ་ཟད་བྱང་སྣེ་དང་ལྷོ་སྣེ་དེ་དེའི་ནང་དུ་ཚུད་མི་ཐུབ། ས་ཡི་གོ་ལ་རིལ་པོའི་ས་ཁྲ་དེ་ཇི་ལྟ་བ་བཞིན་དུ་མཚོན་པའི་ཆེད་དུ་མི་རྣམས་ཀྱིས་ས་ཁྲ་ཚོ་གཅིག་བེད་སྤྱོད་བྱེད་དགོས་ལ། ས་ཁྲ་རེས་ཚད་དང་ལྡན་པའི་ཁྱབ་ཁོངས་རེ་ལ་ཁྱབ་ཐུབ་ཡོད། ས་ཁྲ་འདི་དག་ཕན་ཚུན་བསྣོལ་བ་ཡིན་ལ།
བསྣོལ་མཚམས་ནས་དེ་དག་ལ་ཡུལ་ལྗོངས་གཅིག་མཚུངས་ཅན་གཉིས་མངོན་འོང་། ཨེམ་རིག་གཞུང་དེ་ཡང་དེ་དང་རིགས་མཚུངས་པ་ཡིན། ཨེམ་རིག་གཞུང་གི་ནང་གི་ཐ་དད་པའི་རིག་གཞུང་སྣ་ཚོགས་པ་དེ་དག་ནི་ཤིན་ཏུ་མི་མཚུངས་པར་མངོན་འོང་བ་ཡིན། འོན་ཀྱང་དེ་དག་ཀྱང་རིག་གཞུང་གཅིག་གི་ཕྱོགས་རེ་རེ་ཡིན་པར་བཟུང་དུ་རུང་། དེ་དག་ནི་དཔེར་ན་ནུས་ཚད་ལྟ་བུ་འདི་འདྲའི་ཤིན་ཏུ་ཆུང་བའི་ཁྱབ་ཁོངས་ཀྱི་ཚོད་དང་བཅས་པའི་ཁྱབ་ཁོངས་གཅིག་ཙམ་ལ་བེད་སྤྱོད་བྱེད་དུ་རུང་བའི་རྩ་བའི་རིག་གཞུང་གི་པར་གཞི་ཞིག་ཡིན། དེ་ནི་དཔེར་ན་མེར་ཁ་ཐོར་གྲིབ་གཟུགས་ཀྱི་ཕན་ཚུན་བསྣོལ་བའི་ས་ཁྲ་ལྟ་བུ་ཡིན། པར་གཞི་ཐ་དད་པའི་བསྣོལ་མཚམས་ནས། དེ་དག་གིས་སྣང་ཚུལ་གཅིག་སྔོན་དཔག་བྱེད་པ་ཡིན། དེ་ལྟ་ནའང་། མདོར་ན་ས་ཡི་གོ་ལའི་ངོས་རིལ་པོར་མཚོན་པར་བྱེད་ཐུབ་པའི་ས་ཁྲ་ངོས་ལེབ་གཅིག་རྐྱང་ཞིག་མི་སྲིད་པ་བཞིན་དུ། སྣང་ཚུལ་ཐམས་ཅད་ཀྱི་འོག་ནས་ཚད་ལེན་བྱེད་པར་གསལ་བཤད་ལེགས་པོ་ཞིག་བྱེད་ཐུབ་པའི་རིག་གཞུང་གཅིག་རྐྱང་པ་ཞིག་མི་སྲིད་པ་ཡིན་ནོ།།
ང་ཚོས་ཨེམ་རིག་གཞུང་གིས་ཇི་ལྟར་བྱས་ནས་འཇིག་རྟེན་གསར་སྐྱེད་ཀྱི་དོན་ལ་དྲིས་ལན་མཁོ་འདོན་བྱེད་ཐུབ་པའི་ཚུལ་དེ་གསལ་བཤད་བྱེད། ཨེམ་རིག་གཞུང་གི་དབང་དུ་བྱས་ན། ང་ཚོའི་འཇིག་རྟེན་འདི་ཉིད་འཇིག་རྟེན་གཅིག་པུ་དེ་ཉིད་མ་ཡིན། དེ་ལས་ལྡོག་སྟེ། འཇིག་རྟེན་མང་པོ་ཞིག་མེད་པ་ནས་གསར་སྐྱེས་བྱུང་བར་ཨེམ་རིག་གཞུང་གིས་སྔོན་དཔག་བྱས་ཡོད། དེ་དག་གི་གསར་སྐྱེས་དེ་ལ་ཚད་བརྒལ་རང་བྱུང་གི་གནས་པའམ་ལྷ་དབང་ལྟ་བུ་བྱེད་པ་པོ་གཞན་ཅི་ཡང་མི་དགོས། འཇིག་རྟེན་མང་པོ་འདི་འདྲ་བ་དེ་དག་ཀྱང་དངོས་ཁམས་ངེས་སྲོལ་ལས་རང་བྱུང་གི་སྒོ་ནས་འབྱུང་བ་ཡིན་ནོ་ཞེས་བཤད་ན་ལེགས་ཆེ་བ་ཡིན་ནོ། །དེ་དག་ནི་ཚན་རིག་གིས་སྔོན་དཔག་བྱས་པ་ཞིག་ཡིན། ཕྱིས་སུ་སྟེ། འཇིག་རྟེན་དེ་སྐྱེས་ཟིན་ནས་ཡུན་རིང་སོང་བའི་ད་ལྟའི་དུས་སུ་ནི།
འཇིག་རྟེན་རེ་རེ་བཞིན་ཐམས་ཅད་ལ་ཡང་འབྱུང་རུང་གི་ལོ་རྒྱུས་མང་པོ་དང་ཡང་ན་འབྱུང་རུང་གི་རྣམ་པ་མང་པོ་དང་ལྡན་པ་ཡིན་ནོ། །རྣམ་པ་དེ་དག་ནང་གི་མང་ཆེ་ཤོས་ནི་ད་ལྟ་ང་ཚོས་མཐོང་བཞིན་པའི་འཇིག་རྟེན་འདི་དང་གཏན་ནས་མི་མཐུན། དེ་ཡང་ཚེ་སྲོག་གི་རྣམ་པ་གང་རུང་འབྱུང་དུ་རུང་བ་ཞིག་མ་ཡིན་ལ། ཆེས་ཉུང་ཤོས་ཙམ་ཞིག་ལ་ང་ཚོ་ལྟ་བུའི་སྲོག་ཆགས་འབྱུང་དུ་རུང་བ་ཡིན་ནོ། །ཤིན་ཏུ་ཡངས་ཤིང་རྒྱ་ཆེ་བའི་འཇིག་རྟེན་ལ་ལྟོས་ན་ང་ཚོ་འགྲོ་བ་མིའི་རིགས་འདི་ནི་སྨྲ
རིན་མི་ཆོག་པ་ལྟ་བུ་ཞིག་ཡིན་མོད། ང་ཚོའི་གནས་པ་འདིས་ནི་དེ་འདྲའི་འཇིག་རྟེན་མང་པོའི་ནང་ནས་ང་ཚོ་གནས་པ་ལ་འཕྲོད་པའི་འཇིག་རྟེན་འདི་ཉིད་བདམ་པར་བྱས་པ་ཡིན། དེས་ན་དོན་སྙིང
གང་ཡང་རུང་བ་ཞིག་གི་ཐོག་ནས་བསམ་ན་དེ་ཉིད་ཀྱིས་ང་ཚོ་རང་ཉིད་འཇིག་རྟེན་གྱི་བྱེད་པ་པོ་ཉིད་དུ་གྱུར་ཡོད་པར་མངོན་པ་ཡིན་ནོ།།
ཆེས་ཟབ་མོའི་སྒོ་ནས་འཇིག་རྟེན་ལ་རྒྱུས་ལོན་པའི་ཆེད་དུ། ང་ཚོས་འཇིག་རྟེན་འདི་ཉིད་ཀྱི་ངོ་བོ་དེ་ཇི་ལྟ་བུ་ཞིག་ཡིན་པར་ཤེས་དགོས་ལ། ད་དུང་ཡང་ཅིའི་ཕྱིར་དུ་དེ་འདྲ་བ་ཞིག་ཏུ་གྱུར་པ་ཡང་ཤེས་དགོས་སོ།།
ཅིའི་ཕྱིར་དུ་དངོས་པོ་ཡོད་པ་ཡིན་གྱི། ཅི་ཡང་མེད་པ་ཞིག་མ་ཡིན།
ཅིའི་ཕྱིར་དུ་ང་ཚོ་ཡོད་པ་ཡིན་ནམ།
ཅིའི་ཕྱིར་ངེས་སྲོལ་ཁྱད་པར་བ་འདི་ཉིད་ཀྱིས་གནས་པ་ཡིན་གྱི། དེ་ལས་གཞན་པ་ཞིག་མ་ཡིན། ཞེ་ན།
འདི་ནི་ཚེ་སྲོག་དང་། འཇིག་རྟེན་གྱི་ཆོས་ཀུན་ལ་ལྟོས་པའི་མཐར་ཐུག་གི་དྲི་བ་དེ་ཡིན། ང་ཚོས་དེབ་འདི་ཉིད་ཀྱི་ནང་དུ་དྲི་བ་དེ་དག་ལ་དྲིས་ལན་བསྟན་པར་བྱེད། དེ་ནི་དགུ་ཚིགས་མ་ལག་གི་དལ་བགྲོད་ཕྱོགས་སྟོན་ཞེས་པའི་ནང་གི་དྲིས་ལན་དང་མི་མཚུངས། ང་ཚོའི་དྲིས་ལན་དེ་ནི་གློག་བརྙན་དང་གཏམ་རྒྱུད་ཀྱི་ནང་དང་མི་མཚུངས། འདི་ནས་ནི་དྲི་བ་དེའི་ལན་དེ་ཤིན་ཏུ་སླ་བའི་དྲིས་ལན་ཞེ་གཉིས་ཙམ་ཁོ་ན་ཡིན་མི་སྲིད་དོ།།

ལེའུ་གཉིས་པ། ངེས་སྲོལ་གྱི་བཅད་རྒྱ།

ས་ཁི་སྤྱང་ཀི་ཡིས་ཟླ་བ་ལ་འཇིགས་སྐུལ་བྱེད།
དེ་ཡང་ཡིད་སྐྱོའི་ནགས་སུ་བྲོས་པར་མ་གྱུར་གྱི་བར་དུ་ཡིན།
ཧེ་ཀན་སྤྱང་ཀི་ཡིས་ཉི་མའི་རྗེས་འདེད་བྱེད།
དེ་ནི་རེ་ཏི་ཝེ་ཐི་དང་གཉེན་དུ་སྡེབ།
གྷི་རེ་མོ་ནེ་ཡི་གླུ་ཞེས་པའི་ཡོ་རོབ་བྱང་མའི་ལོ་རྒྱུས་སྙན་ཚིག་ཨེ་ཏ་པར་གཞི་རྙིང་པ་ལས།
ཡོ་རོབ་བྱང་མའི་ལྷ་སྒྲུང་གི་ནང་དུ། ས་ཁི་སྤྱང་ཀི་དང་ཧེ་ཀན་སྤྱང་ཀི་གཉིས་ཀྱིས་ཉི་མ་དང་ཟླ་བའི་རྗེས་འདེད་བྱེད་པ་དང་། སྤྱང་ཀི་ཡིས་ཉི་ཟླ་གང་རུང་ཞིག་ཟིན་པ་ན། ཉི་འཛིན་དང་ཟླ་འཛིན་འབྱུང་བ་ཡིན་ལ། དེའི་སྐབས་སུ་ས་ཡི་གོ་ལའི་ཐོག་གི་མི་རྣམས་ཀྱིས་མགྱོགས་མྱུར་གྱིས་སྒྲ་སྐད་བཏོན་ནས། སྤྱང་ཀི་ལ་འཇིགས་སྣང་བསྟན་ཏེ་ཉི་མ་དང་ཟླ་བ་སྐྱོབ་ཐབས་བྱེད་ཅེས་བཤད་སྲོལ་ཡོད་ལ། དེ་ལས་གཞན་པའི་རིག་གནས་ཀྱི་ནང་དུ་ཡང་དེ་དང་མཚུངས་པའི་ལྷ་སྒྲུང་དང་ལྡན།
འོན་ཀྱང་དུས་ཡུན་ཅུང་ཟད་སོང་བའི་རྗེས་སུ་མི་རྣམས་ཀྱིས་ཀྱང་ཁོང་ཚོས་འུར་སྒྲ་བྱས་ཀྱང་རུང་མ་བྱས་ཀྱང་རུང་ཉི་ཟླ་དེ་དག་ནི་ཉི་འཛིན་དང་ཟླ་འཛིན་གྱི་ནང་ནས་ཕྱིར་མངོན་འོང་བ་ཡིད་ལ་འཁོར་ཐུབ་པ་དང་། དུས་ཡུན་ཅུང་ཟད་སོང་བ་ན་ཉི་འཛིན་དང་ཟླ་འཛིན་དེ་ནི་སྐབས་བསྟུན་གྱི་སྒོ་ནས་གང་འདོད་དུ་འབྱུང་བ་མ་ཡིན་པར། སྒྲིག་སྲོལ་དང་ལྡན་པས་ཡང་ནས་ཡང་དུ་རང་བྱུང་དཔེ་རྣམ་གྱི་སྒོ་ནས་བསྐྱར་འབྱུང་བྱེད་པ་ཡིན་པར་ཁོང་ཚོའི་ཡིད་ལ་འཁོར་ཐུབ་ཡོད་ངེས་རེད། དཔེ་རྣམ་འདི་དག་ཟླ་འཛིན་ལ་ལྟོས་ནས་བཤད་ན་ཤིན་ཏུ་མངོན་གསལ་ཞིག་ཡིན། གནའ་བོའི་པ་ཕེ་ལོན་པའི་མི་ཡིས་ཉི་འཛིན་དེ་ནི་ཉི་མའི་འོད་དེ་ས་ཡི་གོ་ལས་སྒྲིབ་འགྲོ་བ་ཡིན་པར་ཡིད་ལ་འཁོར་མ་ཐུབ་ན་ཡང་། ཉི་འཛིན་དུས་ནམ་གྱི་ཚེ་ན་འབྱུང་བར་འགྱུར་བ་ནི་འཁྲུལ་མེད་ཀྱི་སྒོ་ནས་སྔོན་དཔག་བྱེད་ཐུབ་པ་རེད། ཉི་འཛིན་དེ་ནི་ས་ཡི་གོ་ལའི་ཐོག་ནས་ཞིང་ཚད་ལ་ཕལ་ཆེར་ཨིན་ལེ་སུམ་ཅུ་༼ ཨིན་ལེ་༡ =སྟོང་སྨི༡.༦༠༩ཡིན།༽ཙམ་གྱི་རྒྱུ་ལམ་ཁོ་ན་ནས་མཐོང་ཐུབ་པ་ཙམ་ཡིན་པས། ཉི་འཛིན་འབྱུང་བའི་དུས་ཚོད་སྔོན་དཔག་བྱེད་པ་དེ་ནི་ཤིན་ཏུ་དཀའ་ངལ་ཆེན་པོ་ཞིག་རེད།
དེ་ལྟ་ནའང་དཔེ་རྣམ་དེ་ཉིད་ལ་གོ་བ་ཞིག་ལོན་པར་གྱུར་ན། ཉི་འཛིན་དེ་ནི་ཚད་བརྒལ་རང་བྱུང་གི་གནས་པ་ཞིག་གི་དུས་གཅིག་གི་སྤྲོ་སྣང་ཙམ་ཞིག་མ་ཡིན་པར། ངེས་སྲོལ་ཞིག་གི་གཞན་དབང་གིས་ཡིན་པར་ཤིན་ཏུ་གསལ་པོར་ཤེས་འོང་བ་ཡིན་ནོ།།
ང་ཚོའི་མེས་པོ་རྣམས་ཀྱིས་སྐར་གཟུགས་འཁོར་སྐྱོད་སྔོན་དཔག་བྱེད་པའི་ནང་ནས་ལེགས་གྲུབ་འགའ་རེ་བྱུང་ཡོད་ན་ཡང་། ཁོང་ཚོས་རང་བྱུང་གི་ནང་གི་དོན་མང་ཆེ་ཤོས་དེ་སྔོན་དཔག་བྱེད་མི་ཐུབ། དེ་ཡང་མེ་རི། ས་འགུལ། དྲག་རླུང་། འགོས་ནད། ཤ་ཡི་ནང་དུ་ནུབ་ནས་ཡོད་པའི་རྐང་པའི་སེན་མོ་སོགས་འདི་ཀུན་སྐྱེད་པར་བྱེད་པའི་རྒྱུ་རྐྱེན་ནམ་དཔེ་རྣམ་གསལ་པོ་ཞིག་མེད།
གནའ་བོའི་མི་རྣམས་ཀྱིས་རང་བྱུང་ཁམས་ཆེན་པོའི་རྩུབ་སྤྱོད་ཀུན་རོལ་རྩེད་ལ་དགའ་བའམ་ཡང་ན་གདུག་རྩུབ་ཅན་གྱི་ལྷ་ཞིག་གིས་བྱས་པ་ཤུགས་འབྱུང་གི་སྒོ་ནས་བསམས་པ་དང་། ཁོང་ཚོས་གནོད་འཚེ་དེ་དག་ནི་མི་རྣམས་ཀྱིས་རྒྱུན་དུ་ཇི་ལྟར་བྱས་པ་མི་ཤེས་པར་ལྷ་ལ་ཕོགས་ཐུག་སོང་བའི་རྟགས་ཤིག་ཡིན་པར་འཛིན་པར་བྱེད། དཔེར་ན། ཕལ་ཆེར་ཕྱི་ལོ་སྔོན་གྱི་ལོ་༥༦༠༠ཙམ་གྱི་ལོ་ལ། ཨོ་རེ་ཀང་གི་མ་ཁི་མ་མེ་རི་འབར་གས་བྱུང་། ལོ་མང་པོའི་རིང་ལ་རྡོ་ཕྱེ་ཆར་ཐིག་བཞིན་དུ་བབས། མེ་རིའི་ཐལ་བ་མེས་བསྲེགས་ནས་དམར་འབར་བར་གྱུར་ཏེ་དེས་ལོ་མང་རིང་ལ་ཆར་འབབ་པར་བྱས། མཐར་དེ་རིང་ཁི་རེ་ཐི་མཚོ་ཞེས་པའི་མེ་རི་འབར་གས་བྱུང་ཤུལ་དེ་ཆུས་གང་བ་ལས་བྱུང་བ་རེད། ཨོ་རེ་ཀང་གི་ཁི་ར་མ་ཐི་ཡི་ཨིན་དི་ཨན་གྱི་མི་ཡི་བཤད་རྒྱུན་དེ་དང་དོན་འདི་ཉིད་ཀྱི་ཞིབ་ཕྲའི་གནས་རེ་རེ་བཞིན་ས་གཤིས་རིག་པ་དང་གུང་འགྲིག་ཡོད་ལ། དེ་ལ་གང་ཟག་ཅིག་གནོད་འཚེའི་འབྱུང་རྐྱེན་དུ་བྱས་ནས་སྤྲོ་སྣང་ཕྲན་བུ་བསྣན་པར་བྱས་པ་ཙམ་ཞིག་རེད། མི་རྣམས་ཀྱི་རང་འགན་རང་འཁྲི་ཡི་སེམས་པ་དེ་ཅི་འདྲ་ཞིག་ལྕིད་མོ་རེད། རྟག་པར་རང་འགན་ར
ལ་དཀྲི་བའི་ཐབས་ཤེས་རྙེད་ཐུབ་པ་ཡིན། དེ་ཡང་ངོ་མཚར་གཏམ་རྒྱུད་དེའི་ནང་དུ། དམྱལ་ཁམས་དེའི་དཔོན་པོ་ལོ་ཞེས་པ་དེ་ཐི་ར་མ་ཐི་ཡི་དཔོན་པོའི་བུ་མོ་མཛེས་མ་དེ་ལ་ཆགས་པར་གྱུར།
མོས་ང་རྒྱལ་ཆེན་པོའི་དབང་གིས་ཁོ་དང་ལེན་མ་བྱས། ལོ་ཡིས་དེ་ལ་འཁོན་ལན་གྱི་ཆེད་དུ་མེ་ཚོགས་ལ་བརྟེན་ནས་ཁི་ར་མ་ཐི་མེད་པར་བྱས་པ་རེད་ཅེས་དང༌། ཡང་ལམ་སློང་བྱུང་བ་ཞིག་ལ།
ལྷ་ཡུལ་གྱི་དཔོན་པོ་སུ་ཁི་ཞེས་པ་དེས་མི་རྣམས་ལ་སྙིང་རྗེ་བར་གྱུར་ནས། ཁོ་རང་གི་ཁ་གཏད་དམྱལ་ཁམས་པ་དེ་དང་དམར་འཛིང་དྲག་པོ་བྱས་པས། མཐར་ལོ་ལ་རྨས་སྐྱོན་ཕོག་སྟེ་ཕྱི་ནུར་བྱས་ཏེ་མ་ཙ་མ་ཞེས་པའི་རི་སུལ་དུ་བྲོས་ནས། དེའི་རྗེས་སུ་ཕུག་པ་ཆེན་པོ་ཞིག་བཞག་པར་བྱས་ཞིང་། དེ་ཡང་མཐར་ཆུ་ཡིས་གང་བའི་མེ་རི་འབར་ཤུལ་དེ་ཉིད་རེད་ཅེས་འབྱུང་བ་ཡིན་ནོ།།
གནའ་བོའི་མི་ཡིས་རང་བྱུང་གི་གནས་ཚུལ་མི་ཤེས་པ་དེས། ཁོང་ཚོས་འགྲོ་བ་མིའི་རིགས་ཀྱི་འཚོ་བའི་ཕྱོགས་ཀུན་ནས་གང་འདོད་དེ་སྒྲུབ་བྱེད་པའི་ལྷ་ཞིག་གསར་བཟོ་བྱེད་དགོས་བྱུང་བ་རེད།
དེའི་ཕྱིར་དགའ་ཞེན་དང་དམག་འཁྲུག་གི་ལྷ་དང་། ཉི་མ་དང་ཟླ་བ། ནམ་མཁའི་ལྷ། རྒྱ་མཚོ་དང་ཆུ་བོའི་ལྷ། ཆར་རླུང་དང་གློག་འཁྱུག་པའི་ལྷ། ཐ་ན་ས་གཡོ་བ་དང་མེ་རི་འབར་གས་ཀྱི་ལྷ་ཡང་ཡོད་པར་འདོད། ལྷ་རྣམས་དགའ་བར་གྱུར་ན། འགྲོ་བ་མིའི་རིགས་ཀྱིས་གནམ་གཤིས་བཟང་པོ་དང་། ཞི་བདེ་ཉམས་སུ་མྱོང་བ་དང་། རང་བྱུང་གི་གནོད་འཚེ་དང་ནད་ཡམས་ལས་གཡོལ་ཐུབ། དེ་དག་མི་དགའ་བར་གྱུར་ན། ཐན་པ། དམག་འཁྲུག །ནད་ཡམས་འགོས་ནད་སྣ་ཚོགས་པས་མི་ཡུལ་ལ་ཁྱབ་འོང་བར་འདོད་པར་བྱེད་དོ། །འགྲོ་བ་མིའི་རིགས་ཀྱིས་རང་བྱུང་གི་ནང་གི་རྒྱུ་རྐྱེན་དང་མཇུག་གི་འབྲས་བུ་གཉིས་ཀྱི་བར་གྱི་འབྲེལ་པ་དེ་མཐོང་མི་ཐུབ་པའི་དབང་གིས། ལྷ་འདི་དག་ཀྱང་བསམ་གྱིས་མི་ཁྱབ་པ་ཞིག་ཏུ་མངོན་པར་གྱུར་ནས། མི་རྣམས་ཀྱང་དེའི་དབང་སྒྱུར་གྱི་འོག་ཏུ་ཚུད་འགྲོ་བ་ཡིན། འོན་ཀྱང་མི་ལོ་༢༦༠༠ཙམ་གྱི་སྔོན་དུ། མེ་རེ་ཐ་སི་ཡི་ཐེ་རེ་སི་༼ཕྱི་སྔོན་གྱི་ལོ་༦༢༤ནས༥༤༧ཙམ་གྱི་བར༽ཞེས་པ་ཞིག་བྱུང་བས། གནས་ཚུལ་དེ་ལ་འགྱུར་བ་ཐེབས་ཏེ། རང་བྱུང་གིས་ནི་འགྲེལ་བཤད་བྱེད་དུ་རུང་བའི་གཅིག་གྱུར་གྱི་སྒྲིག་སྲོལ་ལ་བརྟེན་བཞིན་ཡོད་པའི་བསམ་བློ་དེ་བྱུང་བ་ཡིན་ནོ། །རང་བྱུང་གཏན་སྲོལ་གྱིས་ལྷ་དབང་གིས་དབང་སྒྱུར་བྱེད་པའི་ཡུན་རིང་གི་རྒྱུད་རིམ་དེའི་ཚབ་བྱེད་པའི་འགོ་རྩོམ་པ་རེད། བསམ་བློ་འདིས་འཇིག་རྟེན་འདི་ནི་རང་བྱུང་གི་ངེས་སྲོལ་ཞིག་གིས་དབང་བསྒྱུར་བ་དང་། དེ་ཡང་ང་ཚོས་མ་འོངས་པ་ལ་ཀློག་ཤེས་པའི་རིས་སྔོན་ཞིག་ཏུ་སྐྱེད་པར་བྱས་པ་ཡིན་ཞེས་པ་དེ་རེད།
འགྲོ་བ་མིའི་རིགས་ཀྱི་དོན་ཆེན་ལོ་ཚིགས་རི་མོ་ལ་བལྟས་ན། ཚན་རིག་གི་དཔྱད་ཞིབ་དེ་ནི་ཤིན་ཏུ་ཉེ་དུས་ཀྱི་རྩོལ་བ་ཞིག་ཡིན། ང་ཚོ་ཤེས་ལྡན་དངོས་རིགས་ཀྱི་མི་དེ་ནི་ཕལ་ཆེར་ཕྱི་ལོ་སྔོན་གྱི་ལོ་ཁྲི་ཉི་ཤུ་ཙམ་ནས་ས་ཧ་ར་བྱེ་ཐང་གི་ནུབ་ཀྱི་ཧྥེ་གླིང་ནས་བྱུང་བ་རེད། སྐད་ཡིག་ཡི་གེར་བཀོད་པ་ཡང་ཕྱི་ལོ་སྔོན་གྱི་ལོ་བདུན་སྟོང་ཙམ་གྱི་དུས་ལ་ཡར་འདེད་བྱེད་ཐུབ། དེ་ནི་ཞིང་ལས་སྤྱི་ཚོགས་ལས་བྱུང་བའི་དངོས་པོ་ཞིག་ཡིན། ༼ཆེས་སྔ་བའི་རྡོ་རྐོས་ཡི་གེ་ནི་སྡོད་དམངས་རེ་རེའི་ཉིན་རེའི་ཆང་གི་ཚད་ཟིན་བྲིས་བྱས་པ་ཡིན༽གནའ་བོའི་གྷི་རི་སི་ཡི་རླབས་ཆེ་བའི་རིག་གནས་ཀྱི་ཆེས་སྔ་བའི་རྡོ་རྐོས་ཡི་གེའི་ཟིན་བྲིས་དེ་ཕྱི་ལོ་སྔོན་གྱི་དུས་རབས་དགུ་པ་ལ་ཡར་འདེད་བྱེད་ཐུབ།
འོན་ཀྱང་རིག་གནས་དེའི་ཡང་རྩེ་རུ་གྱུར་པའི་གནའ་གཞུང་དུས་རབས་དེ་ནི་དུས་རབས་འགའ་ཞིག་གི་རྗེས་སུ་བྱུང་སྟེ། ཕྱི་ལོ་སྔོན་གྱི་ལོ་ལྔ་བརྒྱ་ལས་ཅུང་ཟད་སྔ་ཙམ་ཞིག་ནས་འགོ་རྩོམ། ཨ་རིས་སི་ཐོས་ཐི་༼ སྔོན་གྱི་ལོ་༣༨༤ནས་སྔོན་གྱི་༣༢༢བར་༽ཡི་བཤད་སྟངས་ཀྱི་དབང་དུ་བྱས་ན།
དེའི་དུས་སྐབས་སུ་ཕལ་ཆེར། འོག་ནས་འབྱུང་བའི་ལྟ་བ་དེ་ཐེ་རེ་སི་ཡིས་ཐོག་མར་བསྟན་འོང་བ་ཡིན། དེ་ཡང་འཇིག་རྟེན་འདི་ནི་རྒྱུས་ལོན་བྱེད་དུ་རུང་བ། ང་ཚོའི་ཉེ་འཁོར་གྱི་རྙོག་འཛིང་ཆེ་བའི་དོན་རྐྱེན་རྣམས་ཀྱང་ཅུང་སླ་བའི་རྩ་རིགས་སུ་རིགས་བསྡུས་བྱེད་དུ་རུང་བ་དང་། ཟབ་གསང་གི་དོན་དང་ལྷ་ཡི་རིག་པའི་འགྲེལ་བཤད་ལ་གནོད་པ་མེད་པའི་སྒོ་ནས་གསལ་བཤད་བྱེད་ཐུབ་པར་འདོད་པ་ཡིན་ནོ།།
ཁོ་རང་གི་སྔོན་དཔག་གྱི་ཚད་མཐོ་བའི་འཁྲུལ་མེད་རང་བཞིན་དེ་ལམ་འགྲོའི་སྒོ་ནས་བྱུང་བའི་ཚོད་དཔག་ཞིག་ཡིན་ཡང་སྲིད་མོད་ཀྱི། ཕྱི་ལོ་སྔོན་གྱི་ལོ་ལྔ་བརྒྱ་པའི་ལོ་ལ་ཐེངས་དང་པོ་ཉི་འཛིན་སྔོན་དཔག་བྱེད་པ་དེ་ནི་ཐེ་རེ་སི་ཡི་བྱས་རྗེས་ཡིན། ཁོ་རང་ནི་ནག་ནོག་མི་གསལ་བའི་མི་ཞིག་རེད། མི་རབས་རྗེས་མ་ལ་རང་ཉིད་ཀྱི་རྩོམ་ཆོས་གང་ཡང་བཞག་མེད། ཁོ་རང་གི་ཕ་ཡུལ་ནི་ཨེ་ཨོ་ནེ་ཡ་ས་ཁུལ་ཞེས་པའི་ཤེས་ཡོན་ཅན་གྱི་ལྟེ་བ་ཞིག་རེད། ཨེ་ཨོ་ནེ་ཡ་ནི་གྷི་རི་སི་ཡི་མི་སེར་སྤེལ་ཡུལ་ཞིག་རེད། དེའི་ཤུགས་རྐྱེན་ནི་ཏུར་ཁེ་ནས་ཨི་ཐ་ལི་ཡི་མཐར་ཐུག་པའི་བར་གྱི་ནུབ་ཕྱོགས་ལ་ཁྱབ་ཡོད། ཨེ་ཨོ་ནེ་ཡའི་ཚན་རིག་ནི་སྤྲོ་སྣང་དྲག་པོ་ལ་བརྟེན་ནས་རྩ་བའི་ངེས་སྲོལ་ལ་གསལ་བཤད་བྱེད་པ་དང་དེ་ནས་ཀྱང་རང་བྱུང་གི་སྣང་ཚུལ་ལ་འགྲེལ་བཤད་བྱེད་པ་ཁྱད་གཤིས་སུ་འགྱུར་བར་བྱེད་པའི་རྩོལ་བ་ཞིག་ཡིན་ལ། འགྲོ་བ་མིའི་རིགས་ཀྱི་བསམ་བློའི་ལོ་རྒྱུས་ཀྱི་ཐོག་གི་ལམ་རྟགས་ཀྱི་རྡོ་རིང་ཆེན་པོ་ཞིག་ཡིན་ནོ། །ཁོང་ཚོའི་ཐབས་ཚུལ་དེ་ནི་རིགས་པའི་རྗེས་སུ་འབྲང་བ་ཞིག་ཡིན། གནས་ཚུལ་འབོར་ཆེན་ཞིག་གི་འོག་ནས་མི་རྣམས་ཧ་ལས་པར་བྱེད་པའི་སྒོ་ནས། དཔེར་ན་དེ་རིང་ང་ཚོས་རྙོག་འཛིང་ཆེ་བའི་ཐབས་ཚུལ་འབོར་ཆེན་ལ་བརྟེན་ནས་རང་ཉིད་ཡིད་ཆེས་སུ་འཇུག་པ་དང་མཚུངས་པའི་མཇུག་འབྲས་འབྱུང་ཐུབ། དེས་ནི་རླབས་ཆེ་བའི་ཐོག་མ་ཞིག་མཚོན་པ་ཡིན། འོན་ཀྱང་ལོ་ཟླ་རིམ་བཞིན་བརྗེ་རེས་བྱས་པ་ལ་བརྟེན་ནས།
ཨེ་ཨོ་ནེ་ཡའི་ཚན་རིག་གི་ནང་གི་ལྟ་བ་མང་པོ་ཞིག་ནི་མི་རྣམས་ཀྱིས་བརྗེད་ཟིན་པས། སླར་ཡང་མི་རབས་རྗེས་མ་རྣམས་ཀྱིས་གསར་རྟོགས་བྱེད་དགོས་པའམ་ཡང་ན་གསར་གཏོད་བྱེད་དགོས་པར་གྱུར། དེ་ཡང་སྐབས་འགའ་ཞིག་ལ་ནི་ལན་གཅིག་ཙམ་ཁོ་ན་མ་ཡིན་ནོ།།
གཏམ་རྒྱུད་ཀྱི་ནང་དུ། དེ་རིང་ང་ཚོས་རང་བྱུང་ངེས་སྲོལ་དུ་འབོད་པའི་གྲངས་རྩིས་ཀྱི་སྒོ་ནས་ཆེས་ཐོག་མར་མཚོན་པར་བྱེད་པ་དེ་ཡང་ཕེ་ཐ་ཀོ་ར་སི༼ཕལ་ཆེར་ཕྱི་ལོ་སྔོན༥༨༠ནས་སྔོན་གྱི་ལོ་༥༠༠ཡི་བར༽ཞེས་པའི་ཨེ་ཨོ་ནེ་ཡའི་མི་དེའི་བར་དུ་ཡར་འདེད་བྱེད་ཐུབ། ཁོས་རང་ཉིད་ཀྱི་མིང་གིས་བཏགས་པའི་ངེས་སྲོལ་ལ་བརྟེན་ནས་གྲགས་པས་འཇིག་རྟེན་ལ་ཁྱབ། དེ་ཡང་དྲང་ཟུར་ཟུར་གསུམ་མའི་གསེག་ངོས་༼ཆེས་རིང་བའི་མཐའ༽རང་གྲངས་ཉིས་སྒྱུར་དེ་མཐའ་གཞན་པ་གཉིས་ཀྱི་རང་གྲངས་ཉིས་སྒྱུར་གྱི་བསྡོམས་དང་མཉམ་པ་དེ་ཉིད་ཡིན། ཕེ་ཐ་ཀོ་ར་སི་ཡིས་ད་དུང་ཡང་རོལ་ཆས་ཀྱི་རྒྱུད་སྐུད་ཀྱི་རིང་ཚད་དང་སྐད་ཀྱི་མཐུན་རླབས་ཀྱིས་གྲུབ་པའི་གྲངས་ཐང་གི་འབྲེལ་པ་གསར་རྟོགས་བྱུང་བ་རེད་ཅེས་ཟེར་སྲོལ་ཡོད། དེ་རིང་གི་ཐ་སྙད་ཀྱི་དབང་དུ་བྱས་ན། འབྲེལ་པ་དེ་ཉིད་གཏན་འཇག་རྐྱོང་ཤུགས་ཀྱི་འོག་ནས་རྒྱུད་འདར་ཚད་དེ་སྐར་ཆ་རེའི་འགུལ་ཚད་དང་རྒྱུད་ཀྱི་རིང་ཚད་དེ་ལྡོག་བསྡུར་ཡིན་པར་བཤད་དུ་རུང་བ་ཡིན། བེད་སྤྱོད་རང་བཞིན་གྱི་ལྟ་བས་བལྟས་ན། འདི་ཉིད་ཀྱིས་སྐད་དམའི་རྒྱུད་དྲུག་གི་རྒྱུད་སྐུད་དེ་ངེས་པར་དུ་རྒྱུན་གྱི་རྒྱུད་དྲུག་གཞན་པ་ལས་ཀྱང་རྒྱུད་སྐུད་དེ་རིང་དགོས་པའི་རྒྱུ་མཚན་ལ་འགྲེལ་བཤད་བྱས་པ་ཡིན། ཕེ་ཐ་ཀོ་ར་སི་ཡིས་འདི་ཉིད་གསར་རྟོགས་བྱུང་མེད་པའང་སྲིད། ཁོས་ཁོ་རང་གི་མིང་གིས་བཏགས་པའི་ངེས་སྲོལ་དེ་ཤེས་རྟོགས་བྱུང་མེད་པའང་སྲིད། འོན་ཀྱང་རྒྱུད་སྐུད་རིང་བ་དང་སྐད་མཐོ་བ་གཉིས་ཀྱི་བར་ལ་འབྲེལ་པ་གང་རུང་ཞིག་ཡོད་པར་མི་རྣམས་ཀྱི་ཡིད་ལ་དེའི་དུས་སུ་འཁོར་ཡོད་པར་ད་ཡོད་ཀྱི་སྒྲུབ་བྱེད་ཀྱིས་གསལ་བར་བྱས། གལ་སྲིད་དེ་ལྟ་ཡིན་ན། གྲངས་རྩིས་ཀྱི་སྤྱི་འགྲོས་སླ་མོ་དེ་ཉིད་དེ་རིང་ང་ཚོས་རིག་གཞུང་དངོས་ཁམས་ཀྱི་དངོས་དཔེ་དང་པོ་དེ་ཡིན་པར་བཟུང་དུ་ཡིན་ནོ།།
ཕེ་ཐ་ཀོ་ར་སི་ཡིས་རྒྱུད་རིང་ངེས་སྲོལ་དེ་ལས་གཞན། གནའ་བོའི་མི་ཡིས་ཡང་དག་པའི་སྒོ་ནས་ཤེས་ཟིན་པའི་དངོས་ཁམས་ཀྱི་ངེས་སྲོལ་གསུམ་ཁོ་ན་ཡོད། དེ་ནི་ཨར་ཁི་མེ་ཏི་༼ ཕྱི་ལོ་སྔོན་གྱི་ལོ་༢༨༧ནས་ཕལ་ཆེར་༢༡༢ལོའི་བར་༽ཡིས་གསལ་བཤད་བྱས་པ་ཞིག་རེད། ཨར་ཁི་མེ་ཏི་ནི་གནའ་བོའི་ཆེས་ཕུལ་དུ་བྱུང་བའི་དངོས་ཁམས་རིག་པ་བ་ཞིག་ཡིན་ལ། མི་གཞན་ཀུན་ལས་ཁྱད་པར་འཕགས། ངེས་སྲོལ་གསུམ་པོ་དེ་དེ་རིང་གི་སྐད་ཆས་བཤད་ན། འཇའ་ཤིང་ངེས་སྲོལ་དེས་ནི་ཤུགས་དཔུང་དང་ལྗིད་དཔུང་བར་གྱི་བསྡུར་ཚད་བསྣན་པས་ཤུགས་དེ་ཆེ་རུ་གཏང་ཐུབ་པས།
དེའི་ཕྱིར་ཡང་ཤུགས་ཆུང་ངུས་དངོས་པོ་ལྗིད་ཆེན་འདེགས་ཐུབ་པའི་དོན་ལ་འགྲེལ་བཤད་བྱས་ཡོད། གཡེང་ཤུགས་ངེས་སྲོལ་གྱིས་ནི་གཤེར་གཟུགས་ཀྱི་ནང་དུ་གཡེང་བའི་དངོས་པོ་ལ་སྟེང་དུ་ཕྱོགས་པའི་ཤུགས་ཀྱི་བྱེད་ལས་གཅིག་འབྱུང་ཐུབ་ལ། ཤུགས་དེའི་ཚད་ནི་དངོས་པོ་དེས་ཕྱི་བཏོན་པའི་གཤེར་གཟུགས་དེའི་ལྕིད་དང་མཉམ་པར་བཤད་པ་རེད། ལྡོག་འཕྲོའི་ངེས་སྲོལ་གྱིས་ནི།
འོད་ཆུན་ཞིག་དང་མེ་ལོང་གི་འཕྲད་ཟུར་དེ་དེའི་ལྡོག་འཕྲོ་འོད་ཆུན་དང་མེ་ལོང་གི་ངོས་ཀྱི་འཕྲད་ཟུར་གཉིས་མཉམ་པ་ཡིན་པར་བཤད་པ་རེད། འོན་ཀྱང་ཨར་ཁི་མེ་ཏི་ཡིས་དེ་དག་ལ་ངེས་སྲོལ་ཞེས་པའི་མིང་འདོགས་བྱས་མེད་ལ། དེ་ལ་ཁོས་བརྟག་དཔྱད་དང་ཚད་ལེན་ལ་བརྟེན་ནས་དེ་དག་ལ་འགྲེལ་བཤད་ཀྱང་བྱས་མེད། དེ་ལས་ལྡོག་ཏེ་ཁོས་དེ་ནི་སྤྱི་ལུགས་མ་ལག་ཏུ་གྱུར་པའི་གྲངས་རྩིས་ཀྱི་གཏན་སྲོལ་ཞིག་ཡིན་པ་དང་འདྲ་བོ་བྱས་ནས་ཐག་བཅད་བྱས་ཡོད། མ་ལག་དེ་ཡང་ཡོ་ཁི་ལེ་ཏི་ཡིས་དབྱིབས་རྩིས་ཆེད་དུ་གསར་བཟོ་བྱས་པའི་མ་ལག་དེ་དང་མཚུངས་པ་ཡིན་ནོ།།
ཨེ་ཨོ་ནེ་ཡ་ཡི་ཤུགས་རྐྱེན་རྒྱ་སྐྱེད་བྱས་པ་ལ་བརྟེན་ནས། གཞན་དག་གིས་ཀྱང་དེའི་རྒྱུན་མཐུད་པས། འཇིག་རྟེན་འདི་ལ་ནང་གི་སྒྲིག་གཞི་ཞིག་དང་ལྡན་པ་དང་། སྒྲིག་གཞི་དེ་ཉིད་ནི་དཔྱད་ཞིབ་དང་རིགས་པའི་རྗེས་སུ་འབྲང་བ་ལ་བརྟེན་ནས་འགྲེལ་བཤད་བྱེད་ཐུབ་པར་མཐོང༌།
ཨ་ན་ཁི་སི་མན་ཏེར་༼སྔོན་གྱི་ལོ་༦༡༠ནས་ཕལ་ཆེར་ཕྱི་ལོ་སྔོན་གྱི་ལོ་༥༤༦ཙམ་གྱི་བར་༽ཏེ་དེ་ཡང་ཐེ་རེ་སི་ཡི་གྲོགས་པོའམ་ཡང་ན་སློབ་བུ་དེས། བྱིས་པ་བཙལ་བའི་སྐབས་སུ་ནུས་མེད་ཀྱི་རྣམ་པར་གནས་ཡོད་པས། གལ་ཏེ་མི་ཡི་ཐོག་མ་དེ་བྱིས་པ་ཉིད་དུ་གྱུར་ཏེ། ཇི་ལྟར་བྱུང་བ་མི་ཤེས་པར་ས་ཡི་གོ་ལའི་ཐོག་ཏུ་བྱུང་བར་གྱུར་པ་ཡིན་ན། ཁོ་རང་འཚོ་གནས་བྱེད་མི་ཐུབ་པ་ཡིན།
དེ་བས་ན་དེ་ནི་བྱིས་པ་ཞིག་ལས་ཀྱང་སྡུག་སྲན་ཆེ་བའི་སྲོག་ཆགས་གཞན་ལས་འཕེལ་འགྱུར་བྱུང་བ་ཡིན་པར་རིགས་འདེད་བྱས། འདི་ཉིད་འགྲོ་བ་མིའི་རིགས་ཀྱི་འཕེལ་འགྱུར་དང་འབྲེལ་བའི་གསང་བརྡ་དང་པོ་དེ་ཡིན་སྲིད། ཨེམ་ཕེ་ཏོ་ཁི་ལེམ་༼ཕྱི་ལོ་སྔོན་གྱི་ལོ་༤༩༠ནས་སྔོན་གྱི་ལོ་༤༣༠ཙམ་གྱི་བར་༽ གྱིས་སི་ཁི་ལེ་ནས་འཛག་དམ་ཞེས་པའི་ལག་ཆ་ཞིག་བེད་སྤྱོད་བྱེད་པ་རེད།
དེ་ནི་སྐབས་འགའ་ཞིག་ལ་ནི་ཡུ་བ་རིང་པོ་ལྡན་པའི་གཟར་བུ་ཉིད་དུ་བྱེད་དུ་རུང་ལ། རིལ་གཟུགས་ཤིག་ཡིན། སྟེང་ལ་སྐེ་དང་ཁ། སྨད་ལ་ཁུང་བུ་འགའ་རེ་ཡོད། དེ་ཉིད་ཆུ་ནང་དུ་སྣུབ་ནས་ཆུ་ཡིས་གང་བ་ན་ཁ་བཅད་པ་དང་། འཛག་དམ་དེ་ཡར་བཏེགས་ན་ཨི་ཁུང་ལས་ཆུ་འགྲོ་བར་བྱེད་དུ་རུང་བ་ཡིན། གལ་སྲིད་ཁྱོད་ཀྱིས་འཛག་དམ་ཆུ་ནང་དུ་སྣུབ་པའི་སྔོན་དུ་ཁ་བཅད་པར་བྱས་ན། དེའི་ནང་དུ་ཆུ་ཞུགས་མི་ཐུབ་པར་ཨེམ་ཕེ་ཏོ་ཁི་ལེམ་གྱིས་མཐོང་བས། མཐོང་མི་ཐུབ་པའི་དངོས་པོ་ཞིག་གིས་ཁུང་བུ་བཅད་ནས་ནང་དུ་ཆུ་ཞུགས་སུ་མི་སྟེར་བ་ཡིན་པར་ཁོས་ཐག་བཅད། དེ་ལྟ་ན་དེས་ང་ཚོས་མཁའ་དབུགས་ཞེས་འབོད་པའི་དངོས་པོ་དེ་ཉིད་ཤེས་རྟོགས་བྱུང་བ་ཡིན་ནོ།།
དེ་དང་དུས་མཉམ་དུ། གྷི་རི་སི་ཡི་མི་སེར་སྤེལ་ཡུལ་གྱི་མི་ཟེ་མོ་ཁི་རེ་ཐམ་༼སྔོན་གྱི་ལོ་༤༦༠ནས་སྔོན་གྱི་ལོ་༣༧༠ཙམ་གྱི་བར།༽གྱིས་ཀྱང་དངོས་པོ་གཅིག་དུམ་བུ་གཉིས་སུ་ཕྱེས་པའི་སྐབས་སུ་གནས་ཚུལ་ཅི་ཞིག་འབྱུང་བར་འགྱུར་བའི་དོན་ལ་བསམ་གཞིག་བྱས། རྒྱུད་རིམ་འདི་ཉིད་ཐུགས་མེད་ཀྱི་བར་དུ་རྒྱུན་མཐུད་ཐུབ་མི་འོས་པར་རིགས་པས་བསྒྲུབས་པ་དང་། དེ་ནས་ཀྱང་གོམ་གང་མདུན་སྤོས་ཀྱི་སྒོ་ནས་སྐྱེ་དངོས་ཚུད་པའི་དངོས་པོ་ཐམས་ཅད་ཀྱང་ཆ་ཐ་དད་དུ་དབྱེ་རྒྱུ་མེད་པའི་རྩ་བའི་གཞི་རྡུལ་གྱིས་གྲུབ་པར་འདོད་པ་རེད། ཁོས་མཐར་ཐུག་གི་གཞི་རྡུལ་འདི་དག་ལ་རྡུལ་ཕྲན་ཞེས་མིང་འདོགས་པར་བྱེད། དེ་ཡང་གྷི་རི་སི་ཡི་སྐད་ཀྱི་ནང་གི་རྒྱན་ཚིག་ཅིག་ལས་བྱུང་བ་ཡིན། དེའི་དོན་ནི་ཆ་དབྱེ་རྒྱུ་མེད་པ་ཞེས་པའི་དོན་ཡིན་ནོ། །དངོས་པོའི་རྣམ་འགྱུར་སྣ་ཚོགས་པའི་སྣང་ཚུལ་ཐམས་ཅད་ཀྱང་རྡུལ་ཕྲན་ཕྲད་པ་ལས་བྱུང་བ་ཡིན་པར་ཁོས་ཡིད་ཆེས་བྱེད་པ་རེད། ཁོ་རང་གིས་མིང་དུ་བྱས་པའི་རྡུལ་ཕྲན་སྨྲ་བ་ཞེས་པའི་འདོད་ཚུལ་དེའི་དབང་དུ་བྱས་ན།
རྡུལ་ཕྲན་ཐམས་ཅད་ཀྱང་བར་སྟོང་གི་ནང་ནས་གང་ས་གང་དུ་འགུལ་སྐྱོད་བྱེད་པ་ཡིན། བར་ཆད་འདྲ་ཁེལ་ན་མ་གཏོགས་ཐམས་ཅད་ཀྱང་རྟག་པར་མདུན་དུ་སྐྱོད་པ་ཡིན་པར་འདོད། ངེས་སྲོལ་འདི་ལ་དེང་སང་ནི་གོམས་གཤིས་གཏན་སྲོལ་ཟེར་བ་ཡིན་ནོ།།
ང་ཚོ་ནི་འཇིག་རྟེན་གྱི་ཐོག་གི་གནས་སྐབས་ངལ་གསོ་མཁན་སྤྱི་བཏང་བ་ཞིག་ཡིན་གྱི། དེའི་ལྟེ་བ་ལ་གནས་པས་ཕུལ་དུ་བྱུང་བའི་སྒོ་ནས་དེའི་སྐྱེ་དངོས་ཁྱད་པར་བ་ཞིག་ནི་གང་ཡང་མ་ཡིན་པར་འདོད་པའི་གསར་བརྗེའི་རང་བཞིན་ཅན་གྱི་ལྟ་བ་འདི་ནི་ཨེ་ཨོ་ནེ་ཡ་ཡི་ཆེས་རྗེས་མའི་ཚན་རིག་པ་ཞིག་སྟེ། ཨ་རི་སི་ཐ་ཁི་༼ཕལ་ཆེར་ཕྱི་ལོ་སྔོན་གྱི་ལོ་༣༡༠ནས་སྔོན་གྱི་ལོ་༢༣༠ ཙམ་གྱི་བར་༽ཡིས་ཐོག་མར་བསྟན་པ་ཡིན། ཁོའི་གྲངས་རྩིས་ལས་གཅིག་ཁོ་ན་ཙམ་ཞིག་ལུས་ཡོད། དེ་ནི་ཟླ་འཛིན་གྱི་སྐབས་སུ་ས་ཡི་གོ་ལས་ཟླ་བའི་ངོས་སུ་བཞག་པའི་གྲིབ་གཟུགས་ཆེ་ཆུང་ལ་ཚད་ལེན་བྱེད་པའི་རྙོག་འཛིང་ཆེ་བའི་དབྱིབས་རྩིས་དབྱེ་ཞིབ་དེ་རེད། ཁོས་གཞི་གྲངས་ཀྱི་ནང་ནས་ཉི་མ་དེ་ནི་ས་ཡི་གོ་ལ་ལས་ཆེ་བའི་མཇུག་འབྲས་ཤིག་ཐོབ་ཡོད། དངོས་པོ་ཆུང་ངུ་རྣམས་ལྟོས་ཤིན་ཏུ་ཆེ་བའི་དངོས་པོ་ལ་སྐོར་ནས་སྤྱི་འཁོར་བྱེད་པ་ཡིན་གྱི་དེ་ལས་ལྡོག་པ་ཆེན་པོས་ཆུང་ངུ་ལ་བསྐོར་བ་མ་ཡིན་པར་འདོད་པའི་བསམ་བློའི་གསར་སྟོན་དེས། ཁོ་རང་ཐེངས་དང་པོར་འོག་གི་འདོད་ཚུལ་བསྟན་པའི་མི་ཉིད་དུ་གྱུར། དེ་ཡང་ས་ཡི་གོ་ལ་འདི་ང་ཚོའི་སྐར་ཚོགས་མ་ལག་གི་ལྟེ་བ་དེ་མིན་ལ། དེ་ལས་ལྡོག་ཏེ། དེ་ཉིད་དང་དེ་ལས་གཞན་པའི་རྒྱུ་སྐར་རྣམས་ཀྱིས་དེ་དག་ལས་ཀྱང་ལྟོས་ཆེ་བའི་ཉི་མ་ལ་སྐོར་ནས་སྤྱི་འཁོར་བྱེད་པར་འདོད་པ་ཡིན། ས་ཡི་གོ་ལ་འདི་ཉིད་ནི་རྒྱུ་སྐར་གཞན་ཙམ་ཞིག་ལས་ཁྱད་པར་བ་གང་ཡང་མ་ཡིན་པར་ཡིད་ལ་འཁོར་བ་ནས་ང་ཚོའི་ཉི་མ་དེ་ཡང་ཁྱད་པར་བ་གང་ཡང་མ་ཡིན་པར་འདོད་པའི་ལྟ་བའི་བར་ལ་ནི། གོམས་པ་གང་ཙམ་གྱིས་ཆོད་ཡོད་པ་ཡིན། ཨ་རི་སི་ཐ་ཁི་ཡིས་གནས་ཚུལ་དེ་དངོས་གནས་དེ་འདྲ་ཞིག་རེད་སྙམ་པར་བྱེད་པ་དང་། མ་ཟད་ང་ཚོས་མཚན་གནམ་ནས་མཐོང་བའི་བརྟན་སྐར་རྣམས་ཀྱང་དངོས་ཡོད་གནས་ཚུལ་གྱི་དབང་དུ་བྱས་ན་རྒྱང་རིང་གི་ཉི་མ་ཞིག་ཡིན་པར་ཡིད་ཆེས་བྱེད་པ་ཡིན་ནོ།།
གནའ་བོའི་གྷི་རི་སི་ཡི་མཚན་ཉིད་རིག་པའི་གྲུབ་མཐའ་སྨྲ་བ་སོ་སོ་ལ་ཐུན་མིན་དང་མ་ཟད་རྒྱུན་དུ་ཕན་ཚུན་འགལ་བའི་སྲོལ་རྒྱུན་གྱི་ལྟ་བ་རེ་དང་ལྡན། ཨེ་ཨོ་ནེ་ཡའི་མི་རྣམས་དེའི་ནང་གི་བྱེ་བྲག་ཅིག་ཡིན། འོན་ཀྱང་སེམས་ཕམ་པ་ཞིག་ལ། ཨེ་ཨོ་ནེ་ཡའི་མི་རྣམས་ཀྱི་རང་བྱུང་ནི་སྤྱིར་བཏང་གི་ངེས་སྲོལ་གྱིས་འགྲེལ་བཤད་བྱེད་དུ་རུང་བ་དང་མ་ཟད་དེ་ཡང་ཤིན་ཏུ་སླ་བའི་རྩ་བའི་གནས་ལུགས་ཤིག་ཏུ་བསྡུས་སུ་རུང་བར་འདོད་པའི་ལྟ་བ་དེའི་དྲག་ཤུགས་ཆེ་བའི་ཤུགས་རྐྱེན་དེ་ནི། དུས་རབས་འགའ་ཙམ་གྱི་རིང་ཁོ་ནར་བྱས་པ་ཙམ་ཞིག་རེད། དེའི་རྒྱུ་རྐྱེན་གཅིག་ནི་ཨེ་ཨོ་ནེ་ཡའི་རིག་གཞུང་གིས་རང་དབང་འདོད་བློའམ། ཡང་ན་འཇིག་རྟེན་འཁོར་སྐྱོད་བྱེད་པ་ལ་ལྷ་ཡི་ནུས་པ་འདོན་དགོས་པར་འདོད་པའི་ལྟ་བ་དེ་ཡོད་དུ་རུང་བའི་གོ་སྐབས་སྤྲད་མེད་པའི་དབང་གིས་ཡིན་སྲིད། དེ་འདྲའི་ཧ་ལས་པར་བྱེད་དགོས་པའི་སྐྱོན་ཆ་དེས་གྷི་རི་སི་ཡི་བསམ་བློ་བ་འབོར་ཆེན་ཞིག་གི་ཡིད་མི་བདེ་བར་བྱས་པ་དང་། དེ་རིང་ལ་ཡང་སྔར་བཞིན་དུ་མི་འབོར་ཆེན་ཞིག་གི་ཡིད་མི་བདེ་བར་བྱེད་པ་རེད།
དཔེར་ན། མཚན་ཉིད་རིག་པ་བ་ཨེ་ཕེ་ཁོ་རུ༼སྔོན་གྱི་ལོ་༣༤༡ནས་སྔོན་གྱི་ལོ་༢༧༠ ཡི་བར་༽
ཡིས་འོག་གི་རྒྱུ་མཚན་འདི་ལ་བརྟེན་ནས་རྡུལ་ཕྲན་སྨྲ་བ་ལ་ངོ་རྒོལ་བྱས། དེ་ཡང་རང་བྱུང་མཚན་ཉིད་རིག་པའི་ལས་དབང་གི་བྲན་གཡོག་བྱེད་པ་ལས། ལྷ་ཡི་བཀའ་ལུང་གི་རྗེས་སུ་འགྲོ་བ་དགའ་ངེས་ཡིན་ཟེར་བ་རེད། ཨ་རིས་སི་ཐོས་ཐི་ཡིས་ཀྱང་རྡུལ་ཕྲན་སྨྲ་བ་དང་ལེན་མི་བྱེད། དེའི་རྒྱུ་མཚན་ཡང་ཁོས་ནི་མི་ཞེས་པ་དེ་ནི་རྣམ་ཤེས་དང་མི་ལྡན་པ་དང་ཚེ་སྲོག་མེད་པའི་དངོས་པོ་ཞིག་གིས་གྲུབ་པར་འདོད་པའི་བསམ་བློ་དེ་དང་ལེན་བྱེད་མི་ཐུབ་པ་རེད། ཨེ་ཨོ་ནེ་ཡའི་མི་རྣམས་ཀྱི་འཇིག་རྟེན་འདི་ནི་མི་ལྟེ་བར་གྱུར་པར་མི་འདོད་པའི་ལྟ་བ་དེ་ཉིད་ང་ཚོས་འཇིག་རྟེན་ལ་རྒྱུས་ལོན་བྱེད་པའི་ལམ་རྟགས་ཀྱི་རྡོ་རིང་ཞིག་ཡིན། འོན་ཀྱང་བསམ་བློ་འདི་དུས་རབས་ཉི་ཤུ་པའི་རྗེས་སུ་ག་ལེ་ལོ་ཡིས་ད་གཟོད་སླར་གསོ་བྱས་པ་དང་། དེ་ནས་ཀྱང་འདོར་བར་མི་བྱེད་པ་དང་། མ་ཟད་ཡོངས་ཁྱབ་ཀྱིས་ཁས་ལེན་བྱས་པ་རེད།
གནའ་བོའི་གྷི་རི་སི་ཡི་མི་ཡི་རང་བྱུང་གི་ཚོད་དཔག་དེ་དག་ནི་དཔྱད་ཞིབ་ཟབ་མོས་ཕྱུག་པ་ཞིག་ཡིན་མོད། ཁོང་ཚོའི་བསམ་བློ་དེ་དག་ལས་མང་པོ་ཞིག་ནི་དེང་རབས་ཀྱི་ཚན་རིག་ཉིད་དུ་བྱེད་དགོས་ན་ད་དུང་ཡང་ཆ་རྐྱེན་མ་ཚང་བ་ཞིག་རེད། རྒྱུ་མཚན་གཅིག་ནི་གྷི་རི་སི་ཡི་མིས་ད་དུང་ཡང་ཚན་རིག་གི་ཐབས་ལམ་གྱི་སྲོལ་ཕྱེས་མེད། ཁོང་ཚོས་རིག་གཞུང་གོང་དུ་སྤེལ་བ་དེ་ལག་ལེན་དངོས་ཀྱིས་ར་སྤྲོད་བྱེད་པ་དམིགས་ཡུལ་དུ་བཟུང་མེད་པ་རེད། དེའི་དབང་དུ་བྱས་ན།
མཁས་པ་གཅིག་གིས་རྡུལ་ཕྲན་ཞིག་རྡུལ་ཕྲན་གཉིས་པ་དང་ཕྲད་པའི་རྗེས་སུ་ད་གཟོད་དེ་ཉིད་དྲང་ཐིག་རྒྱུད་ནས་མི་འགྲོ་བ་ཡིན་པར་བསྒྲགས་པ་དང་། ཡང་མཁས་པ་གཞན་ཞིག་གིས་རྡུལ་ཕྲན་དེ་ཉིད་ནི་མིག་གཅིག་མི་ཆེན་ཞིག་དང་འཕྲད་པ་ན་ད་གཟོད་དྲང་ཐིག་རྒྱུད་ནས་མི་འགྲོ་བ་ཡིན་པར་དམ་བཅའ་བར་བྱེད་པ་ན། དེ་ལྟ་ན་དངོས་ཡོད་ཀྱི་གནས་ཚུལ་ཞིག་ལ་བརྟེན་ནས་རྩོད་པ་ཐག་གཅོད་བྱེད་པའི་ཐབས་མེད་འགྲོ་བ་ཡིན། གཞན་ཡང་། དེ་ལྟ་ན་འགྲོ་བ་མིའི་རིགས་ཀྱི་ཁྲིམས་སྲོལ་དང་དངོས་ཁམས་ཀྱི་ངེས་སྲོལ་གྱི་བར་དུ་ཡང་ཁྱད་པར་གསལ་པོ་ཞིག་མེད་པ་རེད། དཔེར་ན། ཕྱི་ལོའི་དུས་རབས་ལྔ་པའི་ནང་དུ། ཨ་ན་ཁི་སི་མན་ཏེར་གྱིས་དངོས་པོ་ཐམས་ཅད་ཀྱང་ཐོག་མའི་དངོས་པོ་ཞིག་ལས་བྱུང་ཞིང་། མ་ཟད་དེ་དག་སྤྱོད་ངན་གྱི་དབང་གིས་ཆད་ལས་ཁེལ་བ་ལས་གཡོལ་བའི་ཆེད་དུ་མཐར་སྔར་གྱི་ངོ་བོ་དེ་ཉིད་ལ་ཕྱིར་ལོག་བྱེད་པ་རེད། ཅེས་བྲིས་ཡོད་པ་བཞིན་རེད།
ཨེ་ཨོ་ནེ་ཡའི་མཚན་ཉིད་རིག་པ་བ་ཧི་ར་ཁི་ལིས་ཐུ་༼ཕལ་ཆེར་སྔོན་གྱི་ལོ་༥༤༠ཙམ་ནས་སྔོན་གྱི་ལོ་༤༧༥ཙམ་གྱི་བར༽ཡི་འདོད་ཚུལ་གྱི་དབང་དུ་བྱས་ན། ཉི་མས་སྤྱོད་པ་དེ་ལྟ་བུ་བྱེད་དགོས་ཀྱི། དེ་ལྟ་མ་ཡིན་ན་དྲང་བདེན་ལྷ་མོས་ཁོ་རང་མེད་པར་བྱེད་ངེས་རེད་ཅེས་འདོད། མི་ལོ་རྒྱ་ཕྲག་འགའ་ཤས་ཀྱི་རྗེས། ཕལ་ཆེར་ཕྱི་ལོའི་སྔོན་གྱི་དུས་རབས་གསུམ་པའི་ནང་ནས་བྱུང་བའི་གྷི་རི་སི་ཡི་སོ་ཁོ་ཐི་མཚན་ཉིད་རིག་པའི་གྲུབ་མཐའ་ཡིས་འགྲོ་བ་མིའི་རིགས་ཀྱི་ཁྲིམས་སྲོལ་དང་རང་བྱུང་གི་ངེས་སྲོལ་གཉིས་སོ་སོར་ཕྱེས་སོང་བ་རེད། འོན་ཀྱང་ཁོང་ཚོས་ཡོངས་ཁྱབ་ཏུ་གྱུར་པའི་འགྲོ་བ་མིའི་རིགས་ཀྱི་སྤྱོད་པ་དཔེར་ན་ལྷ་ཆེན་ལ་དད་པ་དང་ཕ་མས་ཅི་གསུང་གི་བཀའ་སྒྲུབ་པ་ནི་རང་བྱུང་གི་ངེས་སྲོལ་གྱི་ཁྱབ་ཁོངས་ཀྱི་ནང་དུ་འདུས་པར་འདོད་པ་ཡིན་ལ། ཕྱོགས་གཞན་ཞིག་ནས་ཁོང་ཚོས་ཁྲིམས་ལུགས་ཐ་སྙད་ཀྱི་སྒོ་ནས་དངོས་ཁམས་ཀྱི་རྒྱུད་རིམ་ལ་གསལ་བཤད་བྱེད་པ་དང༌། མ་ཟད་ཚེ་སྲོག་དང་མི་ལྡན་པའི་དངོས་པོ་ཞིག་ཡིན་པའི་དབང་དུ་བཏང་ན་ཡང་།
ཁྲིམས་སྲོལ་དེ་དག་ལག་སྟར་བྱེད་འོས་པ་ཞིག་ཡིན་པར་ཡིད་ཆེས་བྱེད་པ་རེད། གལ་སྲིད་མི་རྣམས་ལ་འགྲིམ་འགྲུལ་སྒྲིག་སྲོལ་སྲུང་དུ་གཞུག་དགོས་ན་དཀའ་ངལ་ཅན་ཞིག་རེད་སྙམ་ན། དེ་ལྟ་ན་རྒྱུ་སྐར་ཆུང་ཆུང་རྣམས་འཇོང་དབྱིབས་རྒྱུ་ལམ་བརྒྱུད་ནས་འཁོར་སྐྱོད་བྱེད་བཅུག་པ་ལ་ལྟོས་ན་སྨྲ་རིན་མེད་པ་ལྟ་བུ་ཞིག་ཡིན་ནོ།།
སྲོལ་རྒྱུན་འདི་ཉིད་ཀྱིས་དུས་རབས་མང་པོའི་རྗེས་ཀྱི་གྷི་རི་སི་ཡི་མི་རྣམས་ཀྱི་རྒྱུད་པ་འཛིན་པར་འདོད་པའི་བསམ་བློ་བ་རྣམས་ལ་ཤུགས་རྐྱེན་བྱེད་བཞིན་པ་རེད། དུས་རབས་བཅུ་གསུམ་པའི་ནང་གི་ཡེ་ཤུ་ཆོས་ལུགས་པའི་བསམ་བློ་བ་ཐོ་མ་སི་ ཨ་ཁེ་ནེ༼ཕལ་ཆེར་༡༢༥ནས་༡༢༧༤ལོའི་བར༽ཡིས་ལྟ་བ་དེ་ཉིད་དང་ལེན་བྱེད་པ་དང་མ་ཟད་དེ་ཉིད་ལ་བརྟེན་ནས་ལྷ་ཆེན་ཡོད་པར་སྒྲུབ་པར་བྱེད། དེ་ཡང་ཁོས་ཚེ་སྲོག་དང་མི་ལྡན་པའི་དངོས་པོ་ནི་སྟེས་དབང་གིས་བྱུང་བ་མ་ཡིན་གྱི་ཡིད་ལ་བྱེད་པ་སྔོན་དུ་བཏང་བའི་སྒོ་ནས་བྱུང་བ་ཡིན་པ་ནི་ཤིན་ཏུ་གསལ་པོ་རེད།
དེའི་ཕྱིར་ཤེས་ལྡན་གྱི་འཇིག་རྟེན་བྱེད་པོ་ཞིག་ཡོད་ཅིང་། དེས་རང་བྱུང་གི་དངོས་པོ་ཀུན་མཐར་ཐུག་གི་གནས་སུ་བགྲོད་དགོས་པའི་བཀའ་ཁྱབ་སྩལ་བ་ཡིན་ཞེས་བྲིས་ཡོད་དོ། །ཐ་ན་ཕྱིས་ཀྱི་དུས་རབས་བཅུ་དྲུག་པའི་ནང་གི་རླབས་ཆེ་བའི་འཇར་མན་གྱི་གནམ་རིག་པ་ཇོང་ནེ་སེ་ གེ་ཕེ་ལེར༼ ༡༥༧༡ནས་༡༦༣༠བར་༽གྱིས་ཀྱང་། རྒྱུ་སྐར་ལ་མྱོང་ཚོར་ཡོད་པ་དང་མ་ཟད་བསམ་པ་དང་ལྡན་པའི་སྒོ་ནས་འགུལ་སྐྱོད་ངེས་སྲོལ་ལ་རྩི་སྲུང་བྱེད་པ་དང་། ཁོའི་མགོ་ཀླད་ཀྱིས་ངེས་སྲོལ་འདི་དག་གི་དོན་ཤེས་ཐུབ་པར་ཡིད་ཆེས་བྱེད་པ་རེད།
རང་བྱུང་ངེས་སྲོལ་དེ་ངེས་པར་དུ་བློ་ཡི་གཡོ་བ་སྔོན་དུ་བཏང་བའི་སྒོ་ནས་འཇུག་པར་བྱས་པར་འདོད་པའི་ལྟ་བ་འདིས་གནའ་བོའི་མི་རྣམས་ཀྱིས་རང་བྱུང་གིས་ཅིའི་ཕྱིར་དུ་སྤྱོད་པ་དེ་འདྲ་བ་བསྟན་པ་ཡིན་ནམ་སྙམ་དུ་ཡིད་གཏད་པར་བྱེད་པ་ཡིན་གྱི། དེ་ཉིད་ཀྱིས་སྤྱོད་པ་ཇི་ལྟར་བསྟན་པའི་ཚུལ་ལ་དེ་ཙམ་མ་ཡིན་པར་མངོན་པར་བྱས་པ་ཡིན་ནོ། །ཨ་རིས་སི་ཐོས་དི་ནི་ཚན་རིག་དེ་ངེས་པར་དུ་བརྟག་དཔྱད་དེ་རྨང་གཞིར་བྱེད་དགོས་པའི་བསམ་བློ་དེ་དང་ལེན་མི་བྱེད་པའི་མི་ཞིག་རེད། གང་ལྟར་ཡང་གནའ་བོའི་མིས་གནད་ལ་ཐིག་པོའི་སྒོ་ནས་ཚད་ལེན་བྱེད་པ་དང་གྲངས་རྩིས་ཀྱིས་རྩིས་རྒྱག་བྱེད་ཐུབ་པ་ནི་ཤིན་ཏུ་དཀའ་ངལ་ཆེན་པོ་ཞིག་རེད། ང་ཚོས་གྲངས་རྩིས་ཀྱི་ནང་གི་བཅུ་གོང་དྲིལ་བའི་བྲི་ཐབས་དེ་ཡང་ཕལ་ཆེར་ཕྱི་ལོ་བདུན་བརྒྱ་ཙམ་ལ་ཡར་འདེད་བྱེད་ཐུབ་པ་ཙམ་ཞིག་རེད། དེ་ནི་རྒྱ་གར་བའི་མིས་རིག་གཞུང་དེ་ཉིད་ནུས་ལྡན་གྱི་ལག་ཆ་ཞིག་ཏུ་འགྱུར་བར་བྱེད་པ་ལ་གོམ་ཆེན་དང་པོ་དེ་སྤོས། དུས་རབས་བཅོ་ལྔ་པའི་ནང་དུ་བསླེབས་པ་ན་ད་གཟོད་འཕྲི་སྣོན་གྱི་བསྡུས་འབྲི་དེ་བྱུང་། དུས་རབས་བཅུ་དྲུག་པའི་སྔོན་དུ་མཉམ་རྟགས་དང་སྐར་ཆའི་བར་དུ་རྩིས་ཐུབ་པའི་དུས་ཚོད་འཁོར་ལོ་དེ་ད་དུང་བྱུང་མེད།
དེ་ལྟ་ནའང་། ཨ་རིས་སི་ཐོས་དི་ཡིས་ཚད་ལེན་དང་རྩིས་རྒྱག་གི་ནང་གི་སྐྱོན་ཆ་དེ་ནི་བཅད་གྲངས་སྔོན་དཔག་ཐུབ་པའི་དངོས་ཁམས་རིག་པ་གོང་དུ་སྤེལ་བའི་གེགས་ཡིན་སྙམ་པར་མི་བྱེད་པ་རེད་ཅེས་བཤད་པ་ལས་ཀྱང་། ཁོས་དེ་དག་ལག་བསྟར་བྱེད་དགོས་དོན་མེད་སྙམ་པ་རེད་ཅེས་བཤད་ན་ལེགས་པ་ཡིན་ནོ། །དེ་ལས་ལྡོག་ཏེ། ཨ་རིས་སི་ཐོས་དི་ཡིས་ནི་རང་ཉིད་ཀྱི་བསམ་པ་འགུ་ཐུབ་པའི་རྩ་དོན་འགའ་ཞིག་ལ་བརྟེན་ནས་དངོས་ཁམས་རིག་པ་གསར་འཛུགས་བྱེད་པ་རེད།
ཁོས་ཡིད་དུ་མི་འོང་བའི་དངོས་ཡོད་རྣམས་སྦས་པར་བྱེད་པ་དང་། མ་ཟད་རྩོལ་བ་རྣམས་ནི་དོན་དེ་རྣམས་འབྱུང་བར་བྱེད་པའི་རྐྱེན་གྱི་ཐོག་ཏུ་སྡུས་པར་བྱེད། ལྟོས་འཇོག་གིས་རྩོལ་བ་ཅུང་ཟད་ཉུང་ངུ་ཙམ་ཞིག་གིས་བྱུང་ཟིན་གྱི་དོན་རྣམས་གནད་ལ་ཐིག་པའི་གསལ་བཤད་བྱེད་པ་རེད།
མཇུག་འབྲས་དང་དཔྱད་ཞིབ་ཀྱི་ཁྱད་པར་མངོན་པར་གསལ་བ་རྣམས་ལ་མཐོང་ཆུང་བྱེད་མི་བཏུབ་པའི་སྐབས་སུ། ཁོས་ད་གཟོད་མཇུག་འབྲས་སྙོམ་སྒྲིག་བྱེད་པ་རེད། འོན་ཀྱང་སྙོམ་སྒྲིག་བྱས་པ་དེ་དག་ལ་ཡང་འགྲེལ་བཤད་ཁྱད་པར་བ་རེ་བྱེད། ནང་འགལ་གྱི་གནས་དེ་དག་ལ་ཤོག་ཛར་ལྷན་ནས་མི་མཐོང་བར་བྱས་པ་ལས་ཅུང་ཟད་ལྷག་ཙམ་ཞིག་བྱེད་པ་ཡིན་ནོ། །དེ་ལྟ་བུའི་ཚུལ་གྱིས་ཁོའི་རིགས་པ་དེ་དག་གནས་ལུགས་དང་ཇི་ཙམ་འགལ་ཚབ་ཆེན་པོ་ཞིག་ཏུ་གྱུར་ཡོད་པའི་དབང་དུ་བཏང་ན་ཡང་། ཁོས་ནི་རྟག་པར་ཕལ་ཆེར་འགལ་བ་དེ་དག་ལས་གཡོལ་ཐུབ་པ་ལྟ་བུའི་བར་དུ་བཅོས་སྐྱུར་བྱེད་པ་རེད། དཔེར་ན། ཁོའི་འགུལ་སྐྱོད་སྨྲ་བ་དེས་ལྗིད་དངོས་དེ་ནི་ཁོ་རང་གི་ལྗིད་ཚད་དང་མཐུན་སྡུར་གྱིས་མགྱོགས་ཚད་བརྟན་པོའི་སྒོ་ནས་ཐུར་དུ་ལྷུང་བར་གསལ་བར་བཤད་པ་ན། དངོས་པོ་རྣམས་ཐུར་དུ་ལྷུང་བ་ན་མགྱོགས་ཚད་སྣན་འོང་བ་ཤིན་ཏུ་གསལ་པོ་ཡིན་པ་དེ་ལ་འགྲེལ་བཤད་བྱེད་པའི་ཆེད་དུ། ཁོས་རྩ་རིགས་གཞན་ཞིག་གསར་གཏོད་བྱས། དེ་ཡང་དངོས་པོ་རྣམས་མི་གཡོ་བའི་རང་བྱུང་གི་གནས་དང་ཉེ་བ་ན། དེ་དག་སྤྲོ་སྣང་གི་སྒོ་ནས་མདུན་དུ་སྐྱོད་པ་ཡིན་ཞེས་བཤད་ཡོད་ལ། དེའི་དོན་ཡང་མགྱོགས་ཚད་སྣན་འོང་བ་ཡིན་ཞེས་པའི་དོན་ཡིན། དེ་རིང་རྩ་རིགས་འདི་ལ་བརྟེན་ནས་མི་འགའ་ཞིག་ལ་འགྲེལ་བཤད་བྱས་ན་འཚམས་པ་ཡིན་གྱི། ཚེ་སྲོག་མེད་པའི་དངོས་པོ་ལ་འགྲེལ་བཤད་བྱས་ན་ནི་དེ་ཙམ་མ་ཡིན་ནོ། །ཨ་རིས་སི་ཐོས་དི་ཡི་རིག་གཞུང་ལ་སྔོན་དཔག་གི་རིན་ཐང་ཤིན་ཏུ་ཆུང་ངུ་ཞིག་ལས་མེད་ཀྱང་། ཁོའི་ཚན་རིག་གི་ཐབས་ཚུལ་དེས་ནི་ནུབ་ཕྱོགས་ཀྱི་བསམ་བློ་ལ་མི་ལོ་ཉིས་སྟོང་ཙམ་གྱི་རིང་ལ་དབང་བསྐྱུར་བྱས་པ་ཡིན་ནོ།།
གྷི་རི་སི་ཡི་ཡེ་ཤུ་ཆོས་ལུགས་པའི་རྒྱུད་འཛིན་རྣམས་ཀྱིས་ཆ་མཉམ་པའི་ངེས་སྲོལ་གྱིས་འཇིག་རྟེན་ལ་དབང་སྒྱུར་བྱེད་པའི་ལྟ་བ་དེ་དང་ལེན་མི་བྱེད་ལ། ཁོང་ཚོས་ད་དུང་འགྲོ་བ་མིའི་རིགས་འདིས་འཇིག་རྟེན་འདི་ཉིད་ཀྱི་ནང་གི་གོ་ས་ལེགས་ཤོས་དེ་བཟུང་མེད་པའི་འདོད་ཚུལ་དེ་ཡང་དང་ལེན་མི་བྱེད་པ་ཡིན། དེ་ལྟ་ནའང་དུས་རབས་བར་མའི་ནང་དུ་ཆ་ཚང་བའི་མཚན་ཉིད་རིག་པའི་མ་ལག་ཅིག་མེད། འོན་ཀྱང་སྙིང་པོའི་དོན་ནི་འཇིག་རྟེན་འདི་ཉིད་ནི་ལྷ་ཆེན་གྱི་རྩེད་ཆས་སུ་གྱུར་པའི་ཁང་བུ་ཆུང་ཆུང་ཞིག་ཡིན་ལ། ཆོས་ལུགས་དེ་ནི་རང་བྱུང་གི་སྣང་ཚུལ་ལས་ཀྱང་ཞིབ་འཇུག་གི་རིན་ཐང་དང་ལྡན་པ་ཞིག་ཡིན་པར་འདོད་པ་དེ་ཉིད་རེད། ཆོས་བདག་གོང་མ་ཆེན་པོ་ཇོང་ཉེར་གཅིག་པའི་བཀའ་བཞིན་དུ། ༡༢༧༧ལོར་ཕེ་རིས་ཆོས་གཙོ་ཐན་ཕེར་གྱིས། བརྒོལ་གཏམ་གཏོང་བར་འོས་པའི་སྐྱོན་ཅན་ནམ་ལྟ་ལོག་ཡིན་པར་ཐག་བཅད་བྱས་པའི་ལྟ་བ་༢༡༩ཐམ་པའི་ཞིབ་ཐོ་ཞིག་གསལ་བསྒྲགས་བྱས། རང་བྱུང་དེ་ནི་ངེས་སྲོལ་ལ་བརྟེན་པར་འདོད་པའི་དོན་དེ་དེའི་ནང་གི་གཅིག་ཡིན་ལ། དེ་ནི་ལྷ་ཆེན་གྱི་ཀུན་ནུས་དང་འགལ་ཡོད་པའི་དབང་གིས་ཡིན། ཡིད་དུ་འོང་བ་ཞིག་ལ། ཟླ་བ་འགའ་ཞིག་གི་རྗེས་སུ། ཆོས་བདག་ཇོང་ཁོ་རང་ཕོ་བྲང་གི་ཁང་སྟེང་ནས་ལྷུང་སྟེ་ཤི་བ་རེད། དེ་ཉིད་དངོས་གནས་འཐེན་ཤུགས་ཀྱི་ངེས་སྲོལ་གྱི་ནུས་སྣང་ཞིག་ཡིན་ནོ།།
དུས་རབས་བཅུ་བདུན་པའི་ནང་ནས་རང་བྱུང་ངེས་སྲོལ་གྱི་དེང་རབས་ཀྱི་ལྟ་བ་དེ་དར་བར་གྱུར། གེ་ཕེ་ལེ་དེ་ཉིད་ཕལ་ཆེར་ཐེངས་དང་པོར་དེང་རབས་ཀྱི་ཚན་རིག་གི་དོན་སྙིང་ཐོག་ནས་ཐ་སྙད་འདི་ཉིད་ལ་གོ་བ་ལེན་ཐུབ་པའི་ཚན་རིག་པ་དང་པོ་དེ་ཉིད་ཡིན་སྲིད། དེ་ལྟ་ནའང་ང་ཚོས་བཤད་པ་བཞིན་དུ། ཁོ་ལ་ཡང་དངོས་ལུགས་ཀྱི་ཆོས་ཀུན་ལ་རྣམ་ཤེས་དང་ལྡན་པར་འདོད་པའི་ལྟ་བ་དེ་དང་ལྡན་པ་ཡིན། ག་ལེ་ལོ་༼༡༥༦༤ ནས་༡༦༤༢བར༽ཡི་རྩོམ་ཆོས་ཕལ་ཆེ་བའི་ནང་དུ་༼འགྱུར་ཡིག་གང་ཞིག་ཡིན་པའི་དབང་དུ་བཏང་ན་ཡང་༽ངེས་སྲོལ་ཞེས་པའི་ཐ་སྙད་དེ་བེད་སྤྱོད་མི་བྱེད། ཐ་སྙད་འདི་ཉིད་བེད་སྤྱོད་མིན་གང་ལྟར་ཡང་། ཁོས་དངོས་གནས་ངེས་སྲོལ་མང་པོ་ཞིག་གསར་རྙེད་བྱུང་ཡོད་ལ། མ་ཟད་གཙོ་ཆེ་བའི་རྩ་བའི་རིགས་པ་གཉིས་བསྟན་ཡོད། དང་པོ།
དཔྱད་ཞིབ་ཚད་ལེན་བྱེད་པ་དེ་ནི་ཚན་རིག་གི་རྨང་གཞི་ཡིན་ཞེས་པ་དེ་དང་། གཞན་ཞིག་ནི།
ཚན་རིག་གི་དམིགས་ཡུལ་ནི་དངོས་ཁམས་སྣང་ཚུལ་གྱི་བར་ལ་ཡོད་པའི་གཏན་གྲངས་ཀྱི་འབྲེལ་བ་ལ་ཞིབ་འཇུག་བྱེད་པ་དེ་ཉིད་ཡིན་ལ། འོན་ཀྱང་ང་ཚོས་གོ་ཐུབ་པའི་རང་བྱུང་ངེས་སྲོལ་ལྟ་བ་དེ་འདྲ་བའི་སྤྱི་འགྲོས་ལ་བརྟེན་པ་དང་ཤིན་ཏུ་གསལ་ཞིང་གཟབ་ནན་ཆེན་པོའི་སྒོ་ནས་ཐོག་མར་བསྟན་མཁན་དེ་ནི་རེ་ནེ་དེ་ཁར་ཚི་༼༡༥༩༦ནས་༡༦༥༠ བར༽ ཡིན་ནོ།།
དེ་ཁར་ཚི་ཡིས་དངོས་ཁམས་ཀྱི་སྣང་ཚུལ་ཀུན་ཀྱང་འགུལ་སྐྱོད་བྱེད་པའི་དངོས་པོ་ཕན་ཚུན་འཕྲད་པའི་གཏན་སྲོལ་གྱིས་དབང་སྒྱུར་བྱེད་བཞིན་ཡོད་པའི་དོན་ལ་བརྟེན་ནས་འགྲེལ་བཤད་བྱེད་དགོས་པ་དང་དེ་ལ་ངེས་སྲོལ་གསུམ་ཐམ་པ་ཡོད་པ་ཡིན་པར་ཡིད་ཆེས་བྱེད་པ་རེད། དེ་ནི་སྐད་གྲགས་ཅན་གྱི་ནེ་ཐོན་གྱི་འགུལ་སྐྱོད་གཏན་སྲོལ་གསུམ་གྱི་སྔོན་ལུས་དེ་ཡིན། ངེས་སྲོལ་གསུམ་པོ་དེ་ནི་ཡུལ་དང་དུས་ཐམས་ཅད་དུ་ནུས་པ་དང་ལྡན་པ་ཡིན་པ་དང་། མ་ཟད་ངེས་སྲོལ་འདི་དག་གིས་འགུལ་སྐྱོད་བྱེད་པའི་དངོས་པོ་འདི་དག་ལ་རྣམ་ཤེས་དང་ལྡན་པ་མཚོན་པ་ནི་གཏན་ནས་མ་ཡིན་ནོ་ཞེས་སྨྲ་བར་བྱེད་དོ། །དེ་ཁར་ཚི་ཡིས་ད་དུང་ཡང་དེ་རིང་ང་ཚོས་ཐོག་མའི་ཆ་རྐྱེན་ཞེས་འབོད་པའི་དོན་དེའི་གཙོ་ཆེའི་རང་བཞིན་ལ་ཡང་གོ་བ་ལོན་ཡོད། ཐོག་མའི་ཆ་རྐྱེན་ཞེས་པ་དེ་ནི་ང་ཚོས་སྔོན་དཔག་བྱེད་པར་འདོད་པའི་དུས་གང་རུང་གི་མ་ལག་ཅིག་གི་ཐོག་མའི་རྣམ་པ་དེ་ཉིད་ལ་ཟེར་བ་ཡིན། ཐོག་མའི་ཆ་རྐྱེན་ཞིག་གི་འོག་ནས། རང་བྱུང་ངེས་སྲོལ་གྱིས་མ་ལག་གཅིག་ཇི་ལྟར་བྱས་ནས་དུས་ཚོད་ཀྱི་ནང་ནས་རིམ་འགྱུར་བྱུང་བར་གཏན་ལ་འབེབས་པར་བྱེད། དེ་ལྟ་ནའང་། གལ་ཏེ་ཁྱད་དམིགས་ཀྱི་ཐོག་མའི་ཆ་རྐྱེན་དེ་མེད་ན། རིམ་འགྱུར་དེ་གཏན་འཁེལ་བྱེད་མི་ཐུབ་པ་ཡིན། དཔེར་ན། གལ་སྲིད་དུས་ཚོད་ཀླད་ཀོར་གྱི་ཐོག་གི་སྐད་ཅིག་ལ་དྲང་ཐད་ཀྱི་ནམ་མཁའ་ལ་ཡོད་པའི་ཕུག་རོན་གྱིས་དངོས་པོ་གང་ཡང་རུང་བ་ཞིག་བཏང་བར་བྱས་པས། མར་ལྷུང་བའི་དངོས་པོ་དེའི་རྒྱུ་ལམ་དེ་ནི་ནེ་ཐོན་ངེས་སྲོལ་གྱིས་ཐག་གཅོད་བྱེད་དགོས་པ་བཞིན་ཡིན།
འོན་ཀྱང་དུས་ཚོད་ཀླད་ཀོར་གྱི་སྐབས་སུ། ཕུག་རོན་དེ་གློག་སྐུད་ཀྱི་ཐོག་ཏུ་བབས་ནས་བསྡད་ཡོད་པའམ་ཡང་ན་དུས་ཚོད་རེ་ལ་ཨིན་ལེ་ཉི་ཤུ་ཡི་མགྱོགས་ཚད་ཀྱི་སྒོ་ནས་འཕུར་སྐྱོད་བྱེད་བཞིན་ཡོད་ན། དེའི་མཇུག་འབྲས་དེ་ཡང་གཏན་ནས་མི་མཚུངས་པ་ཡིན། དངོས་ཁམས་ཀྱི་ངེས་སྲོལ་བེད་སྤྱོད་བྱེད་པའི་ཆེད་དུ། མ་ལག་དེ་ཇི་ལྟ་བུའི་སྒོ་ནས་འགོ་རྩོམ་པའམ་ཡང་ན་ཉུང་མཐར་ཡང་དུས་གང་ཡང་རུང་བ་ཞིག་གི་སྐབས་ཀྱི་རྣམ་པ་དེ་ཤེས་དགོས་པ་ཡིན་ནོ། །༼ད་དུང་ཡང་དུས་ཀྱི་ནང་ནས་མ་ལག་དེ་འདས་པའི་ཕྱོགས་སུ་རིམ་འགྱུར་བྱེད་ཚུལ་ལ་ཡང་གཏན་སྲོལ་དེ་ཉིད་བེད་སྤྱོད་བྱེད་དུ་རུང་བ་ཡིན།༽
མི་རྣམས་ཀྱིས་རང་བྱུང་གི་ངེས་སྲོལ་ལ་སླར་ཡང་ཡིད་ཆེས་བྱེད་པ་ན། ད་དུང་ཡང་ངེས་སྲོལ་དེ་དག་དང་ལྷ་ཆེན་ཡོད་པར་འདོད་པའི་ལྟ་བ་གཉིས་འཆམ་མཐུན་ཡོང་ཐབས་བྱེད་པ་རེད། དེ་ཁར་ཚི་ཡི་ལྟ་བའི་དབང་དུ་བྱས་ན། ལྷ་ཆེན་གྱིས་ལེགས་སྤྱོད་ཀྱི་རྩ་བའི་སྒྲིག་སྲོལ་དང་གྲངས་རྩིས་འཁྲུལ་མ་འཁྲུལ་ལྟ་བུ་གང་འདོད་དུ་བསྒྱུར་བར་བྱེད་དུ་རུང་མོད་ཀྱི། འོན་ཀྱང་རང་བྱུང་རང་ཉིད་ལ་འགྱུར་བ་གཏང་ཐབས་མེད་ཅེས་འདོད་པར་བྱེད། རང་བྱུང་ངེས་སྲོལ་འདི་དག་ནི་འཇིག་རྟེན་བྱེད་པོ་ཁོང་གིས་ཁྱབ་བསྒྲགས་བྱས་པ་ཡིན་མོད། འོན་ཀྱང་ངེས་སྲོལ་འདི་དག་ལ་གདམ་ཁ་གང་ཡང་མེད། དེའི་རྒྱུ་མཚན་ཡང་ང་ཚོས་མཐོང་བཞིན་པའི་ངེས་སྲོལ་འདི་དག་ནི་སྲིད་རུང་གཅིག་པུ་དེ་ཉིད་ཡིན་པས། ཁོང་གིས་ཀྱང་ད་གཟོད་དེ་ཉིད་གདམ་པ་རེད་ཅེས་ཟེར། འདི་ཉིད་ཀྱིས་ཕལ་ཆེར་ལྷ་ཆེན་གྱི་དབང་གྲགས་ལ་ཅུང་ཟད་གནོད་པ་ལྟ་བུ་རེད། འོན་ཀྱང་དེ་ཁར་ཚི་ཡིས་ངེས་སྲོལ་དེ་ནི་ལྷ་ཆེན་གྱི་རང་གཤིས་ཀྱི་ཚུར་སྣང་ཞིག་ཡིན་པས། དེ་ནི་གཞན་དུ་བསྒྱུར་མི་བཏུབ་པ་ཡིན་ཞེས་སྐྱོན་སྤངས་བྱས་ཏེ། སླར་ཡང་ལྷ་ཆེན་ལ་གནོད་པ་ཤོར་བ་ལས་གཡོལ་ཐབས་ཀྱང་བྱས་ཡོད། གལ་ཏེ་དེ་དག་བདེན་པ་ཞིག་ཡིན་ན། མི་རྣམས་ཀྱིས་སྔར་བཞིན་དུ་ལྷ་ཆེན་ལ་འཇིག་རྟེན་མི་འདྲ་བ་སྣ་ཚོགས་པ་ཞིག་གསར་སྐྱེད་བྱེད་པའི་གདམ་ཀ་དང་ལྡན་པ་དང་། དེ་དག་རེ་རེ་ཡང་ཐོག་མའི་ཆ་རྐྱེན་སོ་སོ་ལ་ལྟོས་ནས་འབྱུང་དགོས་པར་ཡིད་ཆེས་བྱེད་སྲིད་མོད། འོན་ཀྱང་དེ་ཁར་ཚི་ཡིས་དེ་ཉིད་ཁས་ལེན་མི་བྱེད་པ་ཡིན། འཇིག་རྟེན་འདི་ཡི་ཐོག་མའི་སྐབས་སུ་དངོས་པོ་རྣམས་སྒྲིག་འགོད་ཇི་ལྟར་བྱེད་པའི་དབང་དུ་བྱས་ན་ཡང་། དུས་ཚོད་རིམ་བཞིན་སོང་བ་ལ་བརྟེན་ནས་རིམ་བཞིན་དུ་ང་ཚོས་མཐོང་བའི་འཇིག་རྟེན་འདི་ཉིད་དང་མཚུངས་པར་རིམ་འགྱུར་དུ་འགྲོ་བ་ཡིན་པར་ཁོས་ཐག་གཅོད་བྱེད་པ་རེད། གཞན་ཡང་དེ་ཁར་ཚི་ཡིས་ལྷ་ཆེན་གྱིས་འཇིག་རྟེན་འདི་བསྐྱེད་པར་བྱས་ཟིན་པ་དེ་ཕྱིན་ཆད་ཅི་འགྱུར་ལྷ་ཆེན་ལ་ལྟོས་པ་མེད་པ་ཡིན་པར་འདོད་པ་ཡིན་ནོ།།
ཨེ་ས་ཁི་ནེ་ཐོན་༼༡༦༤༣ནས་༡༧༢༧བར༽གྱིས་དེ་དང་རིགས་མཐུན་པའི་ཐབས་ཚུལ་སྤྱད།༼ འགའ་ཞིག་ནི་དེར་མ་གཏོགས༽ནེ་ཐོན་ཉིད་ཀྱིས་འགུལ་སྐྱོད་གཏན་སྲོལ་ཆེན་པོ་གསུམ་པོ་དང་འཐེན་ཤུགས་ཀྱི་ཚན་རིག་ངེས་སྲོལ་གྱི་དེང་རབས་ཀྱི་ལྟ་བ་དེ་རྒྱ་ཁྱབ་ཏུ་ཁས་ལེན་དགོས་པར་བྱས་པ་ཡིན་ནོ། །ངེས་སྲོལ་འདི་དག་གིས་ས་ཡི་གོ་ལ། ཟླ་བ་དང་རྒྱུ་སྐར་གྱི་རྒྱུ་ལམ་དང་དེ་བཞིན་དུ་ནང་ནུབ་ཀྱི་སྣང་ཚུལ་སོགས་ལ་འགྲེལ་བཤད་བྱེད་པ་ཡིན་ནོ། །ཁོས་གསར་བཟོ་བྱས་པའི་མཉམ་བྱ་རྩིས་ཕྲེང་འགའ་ཞིག་དང་དེ་བཞིན་དུ་དེའི་རྗེས་སུ་ང་ཚོས་དེ་ལ་བརྟེན་ནས་རིགས་འདེད་བྱས་པའི་འཁྲུལ་མེད་ཀྱི་གྲངས་རྩིས་སྒྲིག་གཞི་རྣམས་དེ་རིང་ཡང་སྔར་བཞིན་དུ་འཆད་ཁྲིད་བྱེད་བཞིན་པ་རེད། འཛུགས་སྐྲུན་དགེ་རྒན་ཆེན་མོས་ཁང་བརྩེགས་ཆེན་མོ་འཆར་འགོད་བྱེད་པ་དང་། ཡང་ན་བཟོ་བཀོད་པས་ཁྱོག་འཁོར་འཆར་འགོད་བྱེད་པའམ། ཡང་ན་དངོས་ཁམས་རིག་པ་བས་སྐར་མ་མིག་དམར་གྱི་ཐོག་ཏུ་བགྲོད་པར་བྱེད་པའི་འཕུར་མདའ་དམིགས་འབེན་གྱི་གནད་ལ་འཕོག་པར་བྱེད་པ་ཐམས་ཅད་ལ་ཡང་འདི་དག་བེད་སྤྱོད་བྱེད་དགོས་པ་ཡིན། དེ་ནི་དངོས་གནས་སྙན་ངག་མཁན་ཨ་ལི་སེན་ཏར་ཕོ་ཕེ་ཡིས།
རང་བྱུང་དང་རང་བྱུང་གི་ཆོས་ཉིད་དེ་ནི་མུན་ཁུག་གི་ནང་དུ་སྦས།
ལྷས་སྨྲས་པ། ནེ་ཐོན་སྐྱེས་སུ་ཆུག་ཅིག
དེ་ཙམ་ན་ཐམས་ཅད་འོད་དང་ལྡན་པར་འགྱུར་འོང་ངོ༌། །ཞེས་བཤད་པ་བཞིན་ནོ།།
དེ་རིང་གི་ཚན་རིག་པ་མང་ཤོས་ཀྱིས། རང་བྱུང་གི་ངེས་སྲོལ་དེ་ནི་སྒྲིག་སྲོལ་ཡིན། སྒྲིག་སྲོལ་འདི་ཡང་སྔར་བཞིན་དུ་དཔྱད་པས་ཤེས་ཐུབ་པའི་ཆོས་ཉིད་རང་བཞིན་ཞིག་ལ་བརྟེན་པ་དང་།
མ་ཟད་དེ་ཉིད་གཞིར་བྱས་ནས་ཐད་ཀར་གྱི་མཐོང་ཐུབ་པའི་རྣམ་པ་ལས་བརྒལ་བའི་གནས་ཚུལ་ལ་སྔོན་དཔག་མཁོ་འདོན་བྱེད་པ་ཡིན་པར་བཤད་པར་བྱེད་དོ། །དཔེར་ན། ང་ཚོའི་ཚེ་སྲོག་ནང་གི་ཉི་མ་རེ་རེ་བཞིན་དུ་ནང་སྔ་མོར་ཉི་མ་ཤར་ཕྱོགས་ནས་འཕགས་པར་བྱེད་འོང་བར་ཚོར་ཐུབ་པ་དང་། མ་ཟད་ཉི་མ་དེ་ནི་རྟག་པར་ཤར་ཕྱོགས་ནས་འཆར་འོང་བའི་ངེས་སྲོལ་བསྟན་པར་བྱེད་པ་ལྟ་བུ་ཡིན། འདི་ནི་རགས་བསྡུས་ཙམ་ཞིག་ཡིན། དེ་ནི་ང་ཚོས་ཉི་མ་འཆར་བར་མཐོང་ཐུབ་པ་ཙམ་གྱི་ཚོད་དང་བཅས་པའི་ཚད་ལེན་དེ་ལས་བརྒལ་ཡོད་ལ། མ་ཟད་མ་འོངས་པ་ལ་ཚད་ལེན་བྱེད་དུ་རུང་བའི་སྔོན་དཔག་བྱེད་འོང་བ་ཡིན། འོན་ཀྱང་དཔེར་ན་གཞུང་ལས་ཁང་འདི་ཉིད་ཀྱི་ནང་གི་རྩིས་འཁོར་དེ་ནི་ནག་པོ་ཞིག་རེད་ཅེས་པ་འདི་འདྲ་བའི་གསལ་བཤད་ནི། རང་བྱུང་གི་ངེས་སྲོལ་ཞིག་མ་རེད། དེའི་རྒྱུ་མཚན་ཡང་དེ་ནི་གཞུང་ལས་ཁང་གི་ནང་གི་རྩིས་འཁོར་ཁོ་ན་དང་འབྲེལ་བ་ཡོད་པ་ཙམ་ཞིག་ཡིན་ལ། དཔེར་ན་གལ་སྲིད་ངས་གཞུང་ལས་ཁང་གི་ནང་དུ་རྩིས་འཁོར་ཞིག་ཉོས་ན་དེ་ཡང་ངེས་པར་དུ་ནག་པོ་ཞིག་ཡིན་ངེས་རེད་ཅེས་པ་ལྟ་བུའི་སྔོན་དཔག་ཡང་བྱས་མེད་པའི་དབང་གིས་ཡིན།
ད་ལྟ་ང་ཚོའི་རང་བྱུང་ངེས་སྲོལ་ཞེས་པའི་ཐ་སྙད་ཀྱི་གོ་དོན་དེ་ནི་མཚན་ཉིད་རིག་པ་བ་རྣམས་ཀྱིས་ཡུན་རིང་པོའི་རྩོད་གཞི་ཞིག་རེད། དེ་ནི་མི་རྣམས་ཀྱི་ཐོག་མའི་བསམ་པ་ལས་ཀྱང་ཤིན་ཏུ་ཕྲ་ཞིང་ཞིབ་པའི་དོན་ཞིག་ཡིན། དཔེར་ན་མཚན་ཉིད་རིག་པ་བ་ཇོང་ཁ་རོ་ཡིས་བསྟན་པའི་གསེར་རིལ་ཐམས་ཅད་ཀྱི་ཚངས་ཐིག་དེ་ཨིང་ལེ་གཅིག་ལས་ཐུང་བ་ཡིན་ཞེས་པའི་གསལ་བཤད་དང་དཔེར་ན་ཡུ་༢༣༥ཡི་གོང་བུ་ཐམས་ཅད་ཀྱི་ཚངས་ཐིག་དེ་ཨིན་ལེ་གཅིག་ལས་ཐུང་བ་ཡིན་ཞེས་པའི་གསལ་བཤད་གཉིས་སྡུར་བར་བྱེད་པ་བཞིན། ང་ཚོས་འཇིག་རྟེན་ལ་བརྟག་དཔྱད་བྱས་པ་ལས་ཤེས་པ་ལྟར་ན། ཨིང་ལེ་གཅིག་ལས་ཆེ་བའི་གསེར་རིལ་མེད་ལ། དེ་འདྲ་ཞིག་ཡོད་པ་གཏན་ནས་མི་སྲིད་པར་ང་ཚོས་ཡིད་ཆེས་ཀྱང་བྱེད་པ་ཡིན་མོད། དེ་ལྟ་ནའང་ང་ཚོ་ལ་དེ་འདྲའི་གསེར་རིལ་ཞིག་ཡོད་མི་སྲིད་པ་ལ་ཡིད་ཆེས་བྱེད་པའི་རྒྱུ་མཚན་ཅི་ཡང་མེད་པས། དེའི་ཕྱིར་གསལ་བཤད་དེ་ཉིད་ངེས་སྲོལ་ཞིག་གི་གྲངས་སུ་མི་འགྲོ་བ་ཡིན། ཕྱོགས་གཞན་ཞིག་ནས། ང་ཚོའི་རྡུལ་སྙིང་དངོས་ཁམས་ཀྱི་ཤེས་བྱའི་དབང་དུ་བྱས་ན། ཡུ་༢༣༥ ཡི་གོང་བུ་ཞིག་གི་ཚངས་ཐིག་དེ་ཨིན་ཚུན་༼ ཨིན་ཚུན་རེ་ནི་ལི་སྨི་༢.༥༤དང་མཉམ་པ་ཡིན༽དྲུག་ཙམ་ཡོད་པའི་བར་དུ་ཆེར་སྐྱེད་པ་ན། དེ་ཉིད་རྡུལ་སྙིང་ཐོལ་འབར་གྱི་ནང་དུ་རང་མེད་དུ་འགྱུར་འགྲོ་བ་རེད། དེའི་རྒྱུ་མཚན་གྱིས་ང་ཚོས་དེ་འདྲའི་གོང་བུ་ཞིག་ཡོད་མི་སྲིད་པར་ཐག་ཆོད་ཐུབ། ༼དེ་འདྲ་ཞིག་གསར་བཟོ་བྱེད་ཐུབ་ཐབས་བྱས་ན་ཡང་ཐབས་ཤེས་ལེགས་པོ་ཞིག་ཅི་ཡང་མ་ཡིན༽དེའི་ཕྱིར་ཡུ་༢༣༥ཐམས་ཅད་ཀྱི་ཚངས་ཐིག་དེ་ཨིན་ཚུན་གཅིག་ལས་ཆུང་བ་ཡིན་ཞེས་པའི་གསལ་བཤད་དེ་ནི་རང་བྱུང་གི་ངེས་སྲོལ་ཞིག་གི་གྲངས་སུ་འགྲོ་ཐུབ་པ་ཡིན། དེ་འདྲའི་ཁྱད་པར་དེ་ནི་གཙོ་ཤིན་ཏུ་ཆེན་པོ་ཞིག་རེད།
དེའི་རྒྱུ་མཚན་ཡང་བརྟག་དཔྱད་ཐུབ་པའི་མཇུག་འབྲས་ཐམས་ཅད་རང་བྱུང་གི་ངེས་སྲོལ་ཞིག་ཏུ་བགྲང་ཏུ་རུང་བ་ལྟ་བུ་མ་ཡིན་པ་དང་། མ་ཟད་རང་བྱུང་གི་ངེས་སྲོལ་མང་ཆེ་ཤོས་རྣམས་ཕན་ཚུན་འབྲེལ་བའི་ངེས་སྲོལ་མ་ལག་ཞིག་གི་ཆ་ཤས་ཤིག་ཡིན་པའི་ཚུལ་གྱིས་གནས་ཡོད་པར་གསལ་བཤད་བྱས་ཡོད་པའི་དབང་གིས་ཡིན་ནོ།།
རང་བྱུང་གི་ངེས་སྲོལ་དེ་དེང་རབས་ཀྱི་ཚན་རིག་ནང་ནས་རྒྱུན་དུ་གྲངས་རྩིས་ཀྱི་སྒོ་ནས་གསལ་བཤད་བྱེད་པ་རེད། དེ་དག་ནི་འཁྲུལ་མེད་ཅིག་ཡིན་ཡང་རུང་ལ། ཉེ་འདྲ་ཞིག་ཀྱང་ཡིན་དུ་རུང་། འོན་ཀྱང་དེ་དག་ལ་དམིགས་བསལ་གང་མེད་པར་ཐམས་ཅད་དེ་འདྲ་ཞིག་ཡིན་དགོས།
གལ་སྲིད་ཡོངས་ཁྱབ་ཅན་ཞིག་མ་ཡིན་ན་ཡང་། མ་མཐར་ཡང་ཁྱད་དམིགས་ཀྱི་ཆ་རྐྱེན་གང་ཡང་རུང་བ་ཞིག་གི་འོག་ནས་དེ་འདྲ་ཞིག་ཡིན་དགོས། དཔེར་ན། གལ་སྲིད་དངོས་པོ་ཞིག་འོད་ཀྱི་མགྱོགས་ཚད་དང་ཉེ་བའི་སྒོ་ནས་འགུལ་སྐྱོད་བྱེད་པ་ན། ནེ་ཐོན་ངེས་སྲོལ་དེ་ལ་ངེས་པར་དུ་བཟོ་བཅོས་བྱེད་དགོས་པ་ད་ལྟ་ང་ཚོས་ཤེས་ཟིན་པ་བཞིན་རེད། དེ་ལྟ་ནའང་ང་ཚོས་ནེ་ཐོན་གྱི་ངེས་སྲོལ་དེ་ཡང་གཏན་སྲོལ་ཞིག་ཡིན་པ་དང་། དེའི་རྒྱུ་མཚན་ཡང་གཏན་སྲོལ་དེ་དག་ནི་རྒྱུན་གྱི་འཇིག་རྟེན་གྱི་ཆ་རྐྱེན་ཏེ། འོད་ཀྱི་མགྱོགས་ཚད་ལས་ཤིན་ཏུ་དལ་ཞིང་ང་ཚོའི་རྒྱུན་ལྡན་གྱི་འཚོ་བའི་ནང་གི་དབང་པོས་མྱོང་ཐུབ་པའི་མགྱོགས་ཚད་ཀྱི་ཆ་རྐྱེན་གྱི་འོག་ནས་སམ། མ་མཐར་ཡང་ཤིན་ཏུ་ལེགས་པའི་ཉེ་འདྲ་ཙམ་གྱི་འོག་ནས་དེ་དག་མི་འཁྲུལ་བར་གཞག་ཐུབ་པའི་དབང་གིས་ཡིན་ནོ།།
༡ ངེས་སྲོལ་གྱི་འབྱུང་ཁུངས་ནི་གང་ཞིག་ཡིན།
༢ ངེས་སྲོལ་ལ་དམིགས་བསལ་ལམ་ཡ་མཚན་གྱི་གནས་ཡོད་སྲིད་དམ།
༣ ངེས་སྲོལ་གཅིག་ཁོ་ན་ལྡན་པ་སྲིད་དམ།
ཚན་རིག་པ། མཚན་ཉིད་རིག་པ་བ་དང་ལྷ་ཡི་རིག་པ་བ་རྣམས་ཀྱིས་རྣམ་པ་མི་འདྲ་བ་སྣ་ཚོགས་པའི་སྒོ་ནས་དོགས་གནས་འདི་དག་ལ་ཞིབ་འཇུག་བྱེད་པ་རེད། དྲི་བ་དང་པོ་ལ། སྲོལ་རྒྱུན་གྱི་དྲིས་ལན་ཏེ་དེ་ཡང་གེ་ཕེ་ལེར། ག་ལེ་ལོ། དེ་ཁར་ཚི་དང་ནེ་ཐོན་རྣམས་ཀྱི་དྲིས་ལན་ནི།
ངེས་སྲོལ་ནི་འཇིག་རྟེན་བྱེད་པོ་ལྷ་ཆེན་གྱིས་བཟོས་པ་ཡིན་ཞེས་པ་དེ་རེད། དེ་ལྟ་ནའང་། འདི་ནི་ལྷ་ཆེན་གྱི་མཚན་ཉིད་དེ་རང་བྱུང་ངེས་སྲོལ་གྱི་སྤྲུལ་པ་ཉིད་དུ་འཇོག་པར་བྱེད་པ་ཙམ་ཞིག་རེད།
གལ་སྲིད་མི་རྣམས་ལ་དེ་ལས་གཞན་པའི་འཇིག་རྟེན་བྱེད་པོའི་ལྷ་དེའི་ངོ་བོ་ངོས་བཟུང་རྒྱུ་ཡོད་ན་མ་གཏོགས། དཔེར་ན། ལྷ་ཆེན་དེ་ནི་ཆད་མདོ་རྙིང་མའི་ནང་གི་ལྷ་ཆེན་དེ་ཉིད་ཡིན་ཞིང་། ལྷ་ཆེན་ལ་བརྟེན་ནས་དྲི་བ་དང་པོ་ལ་ལན་འདེབས་པར་བྱེད་ན། དེ་ནི་གསང་བ་ཞིག་གིས་གསང་བ་གཞན་ཞིག་གི་ཚབ་བྱེད་པ་ཙམ་ཞིག་རེད། འདི་ལྟར་གལ་སྲིད་དྲི་བ་དང་པོ་ལ་ལན་འདེབས་པའི་སྐབས་སུ་ལྷ་ཆེན་དང་འབྲེལ་བའི་སྒོ་ནས་ང་ཚོས་ལན་བཏབ་ན། གནད་འགག་དངོས་དེ་དྲི་བ་གཉིས་པ་ཡ་མཚན་གྱི་གནས་པ་ཡོད་དམ་ཞེས་པ་དེ་ཡང་དེ་དང་ལྷན་ཅིག་ཏུ་འགྲོགས་ནས་བསླེབ་འོང་བ་ཡིན། དེའི་དོན་ཡང་ངེས་སྲོལ་ལ་དམིགས་བསལ་ཡོད་དམ་ཞེས་པའི་དོན་ཡིན་ནོ།།
དྲི་བ་གཉིས་པའི་དྲིས་ལན་དེ་ནི་འདོད་ཚུལ་མངོན་གསལ་གྱིས་མི་མཚུངས་པ་སྣ་ཚོགས་ཡིན།
ཕ་ལ་ཐོས་དང་ཨ་རིས་སི་ཐོས་དི་གཉིས་པོ་སྟེ་གནའ་བོའི་གྷི་རི་སི་ཡི་ཤུགས་རྐྱེན་ཆེས་ཆེ་བའི་རྩོམ་པ་པོ་གཉིས་པོས་ནི་ངེས་སྲོལ་ལ་དམིགས་བསལ་མེད་པར་འདོད། འོན་ཀྱང་གལ་སྲིད་མི་རྣམས་ཀྱིས་དམ་པའི་གསུང་རབས་ཀྱི་ལྟ་བ་ལ་བརྟེན་པར་བྱས་ན། ལྷ་ཆེན་གྱིས་ངེས་སྲོལ་གསར་སྐྲུན་བྱེད་ཐུབ་པ་མ་ཟད། གསོལ་འདེབས་བྱེད་མཁན་གྱིས་གསོལ་བ་བཏབ་པའི་དབང་གིས་ངེས་སྲོལ་ལ་དམིགས་བསལ་ཀྱང་གསར་སྐྲུན་བྱས་ཏེ། འཆི་ནད་ལས་ཐར་བར་བྱེད་པ་དང་། ཐན་པ་ཆེན་པོ་སྔ་ཙམ་ནས་མཇུག་རྫོགས་སུ་བཅུག་པའམ་ཡང་ན། དབྱུག་གྲུག་གི་རྩེད་མོ་དེ་སླར་ཡང་ཨོ་ལན་ཕེ་ཁིའི་ལུས་རྩལ་འགྲན་ཚོགས་ཀྱི་ལས་གཞི་ཉིད་དུ་སླར་གསོ་བྱེད་ཐུབ་པ་ལྟ་བུ་ཡིན། དེ་ཁར་ཚི་ཡི་འདོད་ཚུལ་ནི་དེ་དང་འགལ་བ་ཡིན་ནོ། །ཡེ་ཤུ་ཆོས་ལུགས་ཀྱི་བསམ་བློ་བ་ཕལ་ཆེ་བ་རྣམས་ཀྱིས་ལྷ་ཆེན་གྱིས་ངེས་པར་ངེས་སྲོལ་དེ་གནས་སྐབས་ཙམ་དུ་རྒྱུན་བཅད་ནས་ངོ་མཚར་གསར་པ་སྐྲུན་ཐུབ་པར་ཡིད་ཆེས་བྱེད་པར་རྒྱུན་སྐྱོང་བ་ཡིན། ཐ་ན་ནེ་ཐོན་ཡང་ངོ་མཚར་འགའ་རེ་འབྱུང་བར་ཡིད་ཆེས་བྱེད་པ་རེད། དེའི་རྒྱུ་མཚན་ཡང་རྒྱུ་སྐར་ཞིག་གི་འཐེན་ཤུགས་ཀྱི་དབང་གིས་རྒྱུ་སྐར་གཞན་ཞིག་གི་རྒྱུ་ལམ་ལ་ཤུགས་རྐྱེན་བྱེད་པ་ཡིན་ལ། དེ་འདྲའི་ཤུགས་རྐྱེན་དེ་དུས་ཚོད་སོང་རིམ་བཞིན་དུ་ཇེ་ཆེ་ལ་འགྱུར་བ་དང་། དེས་ཀྱང་རྒྱུ་སྐར་དེ་ཉིད་ཡང་ན་ཉི་མའི་ནང་དུ་ལྷུང་འགྲོ་བ་དང་། ཡང་ན་ཉི་མའི་ཁྱིམ་རྒྱུད་ལས་བྲལ་ཏེ་བྲོས་འགྲོ་བ་ཡིན། དེའི་ཕྱིར་རྒྱུ་སྐར་གྱི་འཁོར་ལམ་དེ་ནི་བརྟན་པོ་ཞིག་མིན་པར་འདོད་པ་དང་། ལྷ་ཆེན་གྱིས་རྒྱུན་མི་ཆད་པར་འཁོར་ལམ་ལ་སླར་འགོད་བྱེད་པའམ། ཡང་ན་གནམ་གྱི་དུས་ཚོད་འཁོར་ལོ་ཡི་གཟེར་བུ་བསྡམས་ནས་ལྷོད་འོང་བ་སྔོན་འགོག་བྱེད་པར་ཁོས་ཡིད་ཆེས་བྱེད་པ་རེད། ཕེར- སི་མན་ལ་ཕུ་ལ་སི་ཧུ་རྗེ་ཡིས་༼༡༧༩༤ནས་༡༨༢༧བར༽རྒྱུན་དུ་ལ་ཕུ་ལ་སི་ཐག་བཅད་སྨྲ་བ་ཟེར། དེས་ཤུགས་རྐྱེན་དེ་ནི་དུས་འཁོར་རང་བཞིན་ཡིན་པར་འདོད། དེའི་དོན་ཡང་ནས་ཡང་དུ་སྐྱར་འབྱུང་བྱེད་པ་མཚོན་བྱེད་དུ་བྱེད་པ་ཡིན་གྱི། ཕུང་གསོག་བྱེད་པ་མ་ཡིན་པར་འདོད། ཉི་མའི་ཁྱིམ་རྒྱུད་ཀྱིས་དེའི་ཕྱིར་ཡང་རང་ཉིད་ཀྱིས་རང་བསྒྲིག་བྱེད་འགྲོ་བ་ཡིན་གྱི། ལྷ་ཡི་གྲོགས་བྱེད་པ་ལ་ལྟོས་མི་དགོས་པ་ཞེས་པ་དེས་དེ་ཉིད་དེང་གི་བར་དུ་གནས་ཐུབ་པ་ལ་འགྲེལ་བཤད་བྱེད་ཐུབ་པ་ཡིན།
ལ་ཕུ་ལ་སི་ནི་ཚན་རིག་ཐག་གཅོད་སྨྲ་བ་དངོས་སུ་གསལ་པོར་བསྟན་མཁན་གྱི་མི་དང་པོ་དེ་ཡིན། དེ་ཡང་ཁོས་འཇིག་རྟེན་འདི་ཉིད་ཀྱི་དུས་སྐད་ཅིག་མ་གཅིག་གི་གནས་སྐབས་ཀྱི་རྣམ་པ་དེ་ཤེས་ཐུབ་ན། དེ་ཉིད་ངེས་སྲོལ་དང་མཉམ་སྡེབ་འཕྱུག་མེད་ཅིག་བྱས་ན་དེས་འདས་པ་དང་མ་འོངས་པ་ཐམས་ཅད་ཀྱང་གཏན་ལ་འབེབས་ཐུབ་པ་ཡིན་ཞེས་ཟེར་བ་རེད། དེ་ཉིད་ཀྱི་ལྷ་ཡི་སྣང་ཚུལ་ལམ་ལྷ་ཆེན་གྱི་རང་དབང་བྱེད་ལས་ཀྱི་འབྱུང་རུང་དེ་སྤོང་བར་བྱས་པ་ཡིན། ལ་ཕུ་ལ་སི་ཡི་ཚན་རིག་ཐག་གཅོད་སྨྲ་བ་དེ་ནི་དྲི་བ་གཉིས་པ་དེ་ལ་དེང་རབས་ཀྱི་ལན་བསྟན་ཚུལ་དེ་ཉིད་ཡིན།
དངོས་ཡོད་གནས་ཚུལ་གྱི་ཐོག་ནས། དེ་ནི་དེང་རབས་ཚན་རིག་རིལ་པོའི་རྨང་གཞི་ཡིན་ལ།
དེབ་འདི་ཉིད་ཀྱི་འགོ་ནས་མཇུག་གི་བར་ལ་ཁྱབ་པའི་རྩ་བའི་སྒྲིག་སྲོལ་དེ་ཉིད་ཀྱང་ཡིན། གལ་སྲིད་ཚན་རིག་གི་ངེས་སྲོལ་ཞིག་ཚད་བརྒལ་རང་བྱུང་གི་གནས་པ་ཞིག་གིས་གནོད་པ་མི་བྱེད་པའི་ཐག་ཆོད་པའི་གནས་ཚུལ་གྱི་འོག་ཁོ་ནས་འགྲུབ་ཐུབ་པ་ཞིག་ཡིན་ན། དེ་འདྲ་བ་དེ་ཚན་རིག་གི་ངེས་སྲོལ་ཞིག་ཏུ་འགྱུར་མི་ཐུབ་པ་ཡིན། འདི་ཉིད་ཡིད་ལ་བྱས་ནས། ན་ཕོ་ལིང་གིས་ལ་ཕུ་ལ་སི་ལ་ཇི་ལྟར་བྱས་ནས་ལྷ་ཆེན་དེ་དཔེ་རིས་འདི་ཉིད་ཀྱི་ནང་དུ་དྲངས་བར་བྱེད་རྒྱུ་ཡིན་ནམ་ཞེས་དྲིས་པ་ན། ལ་ཕུ་ལ་སི་ཡིས་དཔོན་ལགས་ང་ལ་དེ་འདྲའི་བསམ་ཚུལ་དེ་དགོས་དོན་མེད་དོ་ཞེས་ལན་བསྟན་པར་གྲགས་སོ།།
མི་དེ་ཡང་འཇིག་རྟེན་གྱི་ཐོག་ཏུ་འཚོ་སྡོད་བྱེད་པ་དང་མ་ཟད་དེའི་ནང་གི་དེ་ལས་གཞན་པའི་དངོས་པོ་རྣམས་དང་ཕན་ཚུན་བྱེད་ལས་འཇུག་པར་བྱེད་པ་ཡིན་པས། ཚན་རིག་ཐག་གཅོད་སྨྲ་བ་དེ་མི་ཡི་ཐོག་ཏུ་ཡང་འགྲུབ་ཐུབ་འོས་པ་རེད། དེ་ལྟ་ན་མི་འབོར་ཆེན་ཞིག་གིས་ཚན་རིག་ཐག་གཅོད་སྨྲ་བས་དངོས་ཁམས་རྒྱུད་རིམ་ལ་དབང་སྒྱུར་བྱེད་པ་དེ་དང་ལེན་བྱེད་པ་དང་དུས་མཉམ་དུ།
ཁོང་ཚོས་ང་ཚོ་ལ་རང་དབང་འདོད་བློ་དང་ལྡན་པའི་རྒྱུ་མཚན་གྱིས་འགྲོ་བ་མིའི་རིགས་ཀྱི་སྤྱོད་པ་དེ་ནི་དམིགས་བསལ་ཞིག་ཡིན་པར་ཡིད་ཆེས་བྱེད་པ་རེད། དཔེར་ན། དེ་ཁར་ཚི་ཡིས་རང་དབང་འདོད་བློ་ཡི་ལྟ་བ་དེ་འཛིན་ཐུབ་པའི་ཆེད་དུ། འགྲོ་བ་མིའི་རིགས་ཀྱི་བླ་སྲོག་དེ་ནི་དངོས་ཁམས་འཇིག་རྟེན་དང་མི་མཐུན་པའི་ཆོས་ཤིག་ཡིན་པས། དངོས་ཁམས་འཇིག་རྟེན་གྱི་སྒྲིག་སྲོལ་ལ་མི་གནས་པ་ཡིན་པར་ཐག་གཅོད་བྱས། ཁོའི་འདོད་ཚུལ་གྱི་དབང་དུ་བྱས་ན། མི་དེ་བླ་སྲོག་དང་ལུས་གཉིས་ཚོགས་ནས་གྲུབ་པ་ཡིན། ལུས་དེ་ནི་རྒྱུན་ལྡན་གྱི་འཕྲུལ་ཆས་ཙམ་ཞིག་ཡིན་ལ། འོན་ཀྱང་བླ་སྲོག་དེ་ནི་ཚན་རིག་གི་ངེས་སྲོལ་ལ་མི་གནས་པར་འདོད། དེ་ཁར་ཚི་ནི་གཤགས་ལས་རིག་པ་དང་ལུས་ཁམས་རིག་པ་ལ་ཡིད་མོས་ཤིན་ཏུ་ཆེ་བ་དང་། མ་ཟད་ཀླད་གྱེན་རྨེན་བུ་ཞེས་པའི་ཀླད་ཆེན་ལྟེ་བའི་རྩ་བ་ཤིན་ཏུ་ཕྲ་བ་དེ་ཉིད་བླ་སྲོག་གི་གནས་ཡིན་པར་འདོད་པ་ཡིན། ཁོས་ཀླད་གྱེན་རྨེན་བུ་དེ་ནི་བསམ་བློ་ཡོངས་རྫོགས་ཀྱི་འགྲུབ་གནས་དང་། ང་ཚོའི་རང་དབང་འདོད་བློའི་འབྱུང་ཁུངས་དེ་ཡིན་པར་ཡིད་ཆེས་བྱེད་པ་རེད།
མི་ལ་རང་དབང་འདོད་བློ་ཡོད་དམ། གལ་སྲིད་ང་ཚོ་ལ་དེ་ཡོད་ན། དེ་ཉིད་འཕེལ་འགྱུར་སྡོང་པོའི་གནས་གང་ནས་གོང་འཕེལ་བྱུང་བ་ཡིན་ནམ། ཆུ་རྩྭ་སྔོན་པོའམ་ཡང་ན་འབུ་ཕྲ་ལ་རང་དབང་འདོད་བློ་ཡོད་དམ། ཡང་ན་དེ་དག་གི་སྤྱོད་པ་དེ་ནི་རྣམ་ཤེས་དང་མི་ལྡན་པ་དང་མ་ཟད་ཚན་རིག་ངེས་སྲོལ་གྱི་རྒྱལ་པོ་ལ་གནས་པ་ཞིག་ཡིན་ནམ། ཕྲ་ཕུང་མང་བའི་སྐྱེ་ལྡན་ཕུང་པོའ མ་ཡང་ན་འོ་འཐུང་སྲོག་ཆགས་ཁོ་ན་ལ་རང་དབང་འདོད་བློ་དེ་ལྡན་པ་ཡིན་ནམ། ང་ཚོས་སྤྲ་ནག་ཅིག་གིས་ཁམས་ཆེན་པོའི་སྒོ་ནས་ངང་ལག་འཆའ་བ་དང་། ཡང་ན་བྱི་ལ་ཞིག་གི་འབོལ་ཁྲི་དབྲལ་བའི་གནས་སྐབས་སུ་རང་དབང་འདོད་བློ་དེ་བེད་སྤྱོད་བྱེད་པ་ཡིན་སྙམ་པར་བྱེད་སྲིད། དེ་ལྟ་ན་ཕྲ་ཕུང་༩༥༩ཙམ་གྱིས་གྲུབ་ཅིང་མཛེས་ལྡན་སྦས་སྐུད་སྲིན་འབུ་ཞེས་པའི་ཤིན་ཏུ་སླ་བའི་སྐྱེ་དངོས་དེ་ཅི་འདྲ་ཞིག་ཡིན་ནམ། དེས་དེ་ནི་ང་རང་དེར་སོང་ནས་ཟ་དགོས་པའི་དྲི་ང་བའི་འབུ་ཕྲ་དེ་རེད་ཅེས་བསམ་མྱོང་མེད་ཀྱང་སྲིད། འོན་ཀྱང་ཁོ་རང་གི་ཁ་ཟས་ལ་ཡང་རང་གི་མོས་པ་མངོན་གསལ་བ་ཡོད་སྲིད་དེ། ཡང་ན་བྲོ་མེད་ཀྱི་ཟས་ཀྱིས་ཡིད་ཚིམ་པ་དང་། ཡང་ན་ཉེ་དུས་ཀྱི་ཉམས་མྱོང་ལ་བརྟེན་ནས་ཁ་ལ་འཕྲོད་པའི་ཁམ་ཟས་འཚོལ་བར་བྱེད་སྲིད། དེ་ཡང་རང་དབང་འདོད་བློ་བེད་སྤྱོད་བྱེད་པ་ཡིན་ནམ།
ང་ཚོས་རང་ཉིད་ཀྱིས་ལས་ཅི་བྱེད་ན་ཡང་རང་གི་འདོད་པ་ཡོད་པར་ཉམས་སུ་མྱོང་ཐུབ་པ་ཡིན་མོད། སྐྱེ་དངོས་འདུས་རྡུལ་གྱི་རྩ་བའི་རྒྱུས་ལོན་ལྟར་ན། ཚེ་སྲོག་གི་རྒྱུད་རིམ་དེ་ནི་དངོས་ཁམས་དང་རྫ་ས་འགྱུར་གྱི་ངེས་སྲོལ་ལ་བརྟེན་པ་ཡིན་པར་གསལ་བ་རེད། དེའི་ཕྱིར་དེ་ཡང་རྒྱུ་སྐར་གྱི་རྒྱུ་ལམ་དང་མཚུངས་པར་གཏན་ཁེལ་བའི་རང་བཞིན་ཞིག་རེད ཉེ་དུས་ཀྱི་དབང་རྩའི་ཚན་རིག་ཚོད་ལྟ་ཡིས་འོག་གི་ལྟ་བ་འདི་ཉིད་ལ་རྒྱབ་སྐྱོར་བྱེད་པ་ཡིན། དེ་ཡང་ང་ཚོའི་ཤ་ཡི་ལུས་ཀྱི་ཀླད་ཆེན་དེ་ནི་ཤེས་ཟིན་པའི་རང་བྱུང་གི་ངེས་སྲོལ་ལ་བརྟེན་པ་ཡིན་གྱི། དེ་ལས་གཞན་པ་གཏན་སྲོལ་ལ་མི་གནས་པའི་བྱེད་ལས་ཞིག་ལ་བརྟེན་ནས་ང་ཚོའི་འགྲོ་འདུག་གི་སྤྱོད་པ་འདི་ཐག་གཅོད་བྱེད་པ་མ་ཡིན་པར་ཁས་ལེན་པ་རེད། དཔེར་ན། ལུས་ཀུན་སྦྲིད་པ་མ་ཡིན་པའི་ཀླད་པའི་ཕྱི་ནད་ཚན་ཁག་གི་གཤགས་ལས་བྱེད་པའི་ནད་པའི་ཞིབ་འཇུག་ལས། ནད་པའི་ཀླད་པའི་གནས་གང་ཡང་རུང་བ་ཞིག་ལ་གློག་གིས་རེག་པ་ན་ལུས་ཀྱི་ལག་པ་དང་། དཔུང་པ། རྐང་པའམ་ཡང་ན་མཆུ་འགུལ་བ་དང་མ་ཟད་སྐད་ཆ་ཤོད་འདོད་འབྱུང་བ་ལྟ་བུ་རེད། གལ་སྲིད་ཚན་རིག་གི་ངེས་སྲོལ་གྱིས་ང་ཚོའི་སྤྱོད་པ་འདི་ཐག་གཅོད་བྱེད་པ་ཡིན་ན། རང་དབང་འདོད་བློ་དེས་ཅི་ལྟ་བུའི་སྒོ་ནས་ནུས་པ་ཐོན་པ་བློ་ལ་འཁོར་ཤིན་ཏུ་དཀའ་བ་ཡིན། དེ་ལྟ་ན་ང་ཚོ་ནི་སྐྱེ་དངོས་འཕྲུལ་ཆས་ཙམ་ཞིག་ཡིན་ཅིང་། རང་དབང་འདོད་བློ་དེ་ནི་འཁྲུལ་སྣང་ཙམ་ཞིག་རེད།
མི་ཡི་སྤྱོད་པ་དེ་རང་བྱུང་ངེས་སྲོལ་གྱིས་ཐག་གཅོད་བྱེད་པར་ཡིད་ཆེས་པའི་སྐབས་སུ། འོག་གི་མཇུག་སྡོམ་འདི་ཉིད་ཐོབ་འོང་བ་ཡང་རིགས་པ་དང་མཐུན་པ་ཞིག་རེད། དེ་ཡང་། དེ་འདྲའི་རྙོག་འཛིང་ཆེ་བའི་རྣམ་པ་དང་མ་ཟད་འདི་འདྲའི་འགྱུར་ཚད་དང་ལྡན་པའི་སྒོ་ནས་མཇུག་འབྲས་ཐག་གཅོད་བྱེད་དགོས་པས། དངོས་གནས་བྱས་ན་དེའི་དོན་སྔོན་དཔག་བྱེད་ཐུབ་མི་སྲིད་པ་ལྟ་བུ་བྱེད་པ་ཡིན། མ་འོངས་པའི་རྣམ་པ་དེ་ཉིད་ཤེས་པའི་ཆེད་དུ་མི་ལུས་ཀྱི་འདུས་རྡུལ་དུང་ཕྱུར་དུང་ཕྱུར་དུང་ཕྱུར་སྟོང་ཕྲག་གཅིག་པོ་ཐམས་ཅད་ཀྱི་རེ་རེ་བཞིན་གྱི་དང་པོའི་རྣམ་པ་དེ་ཇི་ལྟ་བུ་ཡིན་པར་ཤེས་ཐུབ་དགོས་པ་དང་། ཕལ་ཆེར་དེ་དང་གྲངས་མཉམ་པའི་མཉམ་བྱ་རྩིས་ཕྲེང་དགྲོལ་དགོས་པས། དེ་འདྲ་བ་དེ་ལ་ནི་ལོ་གྲངས་དུང་ཕྱུར་བཅུ་ཕྲག་འགའ་ཞིག་དགོས་པ་ཡིན་ནོ།། དེ་ལྟ་ན་ཁ་གཏད་ཀྱིས་ཁྱོད་ལ་བརྡེག་པའི་སྐབས་སུ་ཡང་། ཁྱོད་རང་ལ་དེ་ལས་གཡོལ་དགོས་ནའང་ཕྱིས་དྲག་པ་ལྟ་བུ་ཡིན་ནོ།།
རྨང་གཞིའི་དངོས་ཁམས་ངེས་སྲོལ་གྱིས་མི་ཡི་སྤྱོད་པ་སྔོན་དཔག་བྱེད་དགོས་ན་དངོས་ཡོད་ཀྱི་གནས་ཚུལ་དང་མི་མཐུན་པ་ཡིན་པའི་རྒྱུ་མཚན་གྱིས། ང་ཚོས་ནུས་ལྡན་རིག་གཞུང་ཞེས་པ་དེ་ཉིད་བེད་སྤྱོད་བྱེད་པ་ཡིན་ནོ། །དངོས་ཁམས་རིག་པའི་ནང་ནས་ནུས་ལྡན་རིག་གཞུང་ཞེས་པ་དེ་ནི་སྒྲོམ་གཞི་ཞིག་ཡིན་ལ། དེ་ཡང་བརྟག་དཔྱད་བྱ་ཡུལ་གྱི་སྣང་ཚུལ་དང་མཚུངས་པའི་དཔེ་རྣམ་ཞིག་གསར་སྐྲུན་བྱེད་པ་ཡིན་གྱི། རྩ་བའི་རྒྱུད་རིམ་ཐམས་ཅད་ཞིབ་ཅིང་ཕྲ་བའི་སྒོ་ནས་གསལ་བཤད་བྱེད་པ་ནི་མིན་ནོ། །དཔེར་ན། ང་ཚོས་མི་རེ་རེའི་ལུས་ལ་དབང་བསྒྱུར་བའི་རྡུལ་ཕྲན་དང་ས་ཡི་གོ་ལའི་ཐོག་གི་རྡུལ་ཕྲན་ཐམས་ཅད་ཀྱི་འཐེན་ཤུགས་ཕན་ཚུན་བྱེད་ལས་འཇུག་པར་བྱེད་པའི་མཉམ་བྱ་རྩིས་ཕྲེང་དེ་མ་འཁྲུལ་བའི་སྒོ་ནས་དགྲོལ་མི་ཐུབ་མོད། འོན་ཀྱང་བེད་སྤྱོད་བྱ་ཡུལ་ཐམས་ཅད་ལ། དཔེར་ན་མི་ཞིག་གི་ལུས་ཀྱི་སྤྱི་ཡི་སྤུས་ཚད་ལྟ་བུ་གྲངས་ཐང་ཉུང་ཤོས་ཙམ་ཞིག་གིས་མི་དེ་དང་ས་ཡི་གོ་ལའི་བར་གྱི་འཐེན་ཤུགས་དེ་གསལ་བཤད་བྱེད་ཐུབ་པ་ལྟ་བུ་ཡིན་ནོ།
དང་རིགས་མཐུན་པར། ང་ཚོས་རྙོག་འཛིང་ཆེ་བའི་རྡུལ་ཕྲན་དང་འདུས་རྡུལ་གྱི་སྤྱོད་པ་ལ་དབང་བསྒྱུར་བའི་མཉམ་བྱ་རྩིས་ཕྲེང་དེ་དགྲོལ་མི་ཐུབ་མོད། འོན་ཀྱང་ང་ཚོས་ཀྱང་རྫས་འགྱུར་གྱི་ནུས་ལྡན་རིག་གཞུང་ཞེས་པ་ཞིག་གོང་དུ་སྤེལ་ཡོད། དེ་ཡང་ཕན་ཚུན་གྱི་བྱེད་ལས་ཀྱི་ཞིབ་ཕྲའི་གནས་དགྲོལ་མི་དགོས་པའི་གནས་ཚུལ་གྱི་འོག་ནས། དེས་རྫ་ས་འགྱུར་ཚུར་སྣང་གི་ནང་གི་རྡུལ་ཕྲན་དང་འདུས་རྡུལ་དེའི་སྤྱོད་པ་ཇི་ལྟ་བུ་ཞིག་ཡིན་པའི་འགྲེལ་བཤད་མཁོ་འདོན་བྱེད་པ་རེད། མི་ལྟ་བུའི་གནས་ཚུལ་གྱི་ནང་ནས། ང་ཚོས་ང་ཚོའི་སྤྱོད་པ་གཏན་འབེབས་བྱེད་པའི་མཉམ་བྱ་རྩིས་ཕྲེང་དགྲོལ་མི་ཐུབ་པའི་རྒྱུ་མཚན་གྱིས། ང་ཚོས་མི་ལ་རང་དབང་འདོད་བློ་ཡོད་པའི་ནུས་ལྡན་རིག་གཞུང་དེ་བེད་སྤྱོད་བྱེད་པ་ཡིན་ནོ། །ང་ཚོའི་བསམ་བློ་དང་དེ་བཞིན་དུ་དེས་དྲངས་པའི་སྤྱོད་པ་ལ་ཞིབ་འཇུག་བྱེད་པའི་རིག་གཞུང་དེ་ནི་སེམས་ཁམས་རིག་པ་རེད། དཔལ་འབྱོར་རིག་པ་དེ་ཡང་ནུས་ལྡན་གྱི་རིག་གཞུང་ཞིག་རེད། དེ་ནི་རང་དབང་འདོད་བློའི་ལྟ་བ་དང་དེ་བཞིན་དུ་འོག་གི་ཆ་བཞག་ལ་བརྟེན་པ་ཡིན། དེ་ཡང་མི་རྣམས་ཀྱི་འབྱུང་སྲིད་པའི་སྤྱོད་པ་སྣ་ཚོགས་པའི་རྒྱུད་ཚོད་དཔག་བྱེད་པ་དང་། དེ་ལས་ཆེས་ལེགས་པ་བདམ་པར་བྱེད་པ་ཡིན། ནུས་ལྡན་རིག་གཞུང་དེས་ནི་ལེགས་འགྲུབ་རན་པ་ཙམ་གྱི་སྒོ་ནས་སྤྱོད་པ་སྔོན་དཔག་བྱེད་པ་ཡིན། དེ་ཡང་དཔེར་ན་ང་ཚོ་ཀུན་གྱིས་ཤེས་པ་ལྟར། དེའི་རྒྱུ་མཚན་ཡང་ཐག་གཅོད་བྱེད་པ་དེ་རྒྱུན་དུ་རིགས་པས་མི་འགྲུབ་པ་ཞིག་ལ་བརྟེན་པའམ། ཡང་ན་མཇུག་འབྲས་བདམ་པའི་སྐྱོན་ལྡན་གྱི་དབྱེ་ཞིབ་ཞིག་ལ་བརྟེན་པའི་དབང་གིས་ཡིན། དེའི་ཕྱིར་ཡང་འཇིག་རྟེན་འདི་ཉིད་འདི་འདྲའི་ངན་པ་ཞིག་ཏུ་གནས་དགོས་བྱུང་བ་རེད།།
དྲི་བ་གསུམ་པས་ནི་འཇིག་རྟེན་གཏན་ལ་འབེབས་ཐུབ་ལ་མི་ཡི་ངོ་བོ་ཡང་གཏན་ལ་འབེབས་པར་བྱེད་ཐུབ་པའི་ངེས་སྲོལ་དེ་གཅིག་ཁོ་ན་ཡིན་མིན་གྱི་དོན་གླེང་བ་རེད། གལ་སྲིད་ཁྱོད་ཀྱིས་དྲི་བ་དང་པོའི་ལན་ལྷ་ཆེན་གྱིས་ངེས་སྲོལ་བཟོས་པ་རེད་ཅེས་པ་དེ་ཡིན་ན། དེ་ལྟ་ན་དྲི་བ་འདི་ཉིད་ལྷ་ཆེན་གྱིས་དེ་དག་བདམ་པར་བྱེད་པ་ན་གདམ་ཁ་བྱེད་དུ་རུང་བ་གཞན་ཡོད་དམ་མེད་ཅེས་པ་རུ་འགྱུར་བ་ཡིན། ཨ་རིས་སི་ཐོས་དི་ཡིན་ནའང་འདྲ་ཕ་ལ་ཐོས་ཡིན་ནའང་འདྲ་དེ་དག་ཐམས་ཅད་ཀྱིས། དཔེར་ན་དི་ཁར་ཚི་དང་དེ་བཞིན་དུ་དེའི་རྗེས་ཀྱི་ཨེ་ཡན་སེ་ཐན་སོགས་ཐམས་ཅད་ཀྱིས་འདོད་པ་བཞིན་དུ། རང་བྱུང་གི་གནས་ལུགས་དེ་ནི་ལྡོག་མེད་རང་བཞིན་དུ་གནས་པར་འདོད།
དེའི་དོན་ཡང་དེ་དག་ནི་རིགས་པས་གྲུབ་པའི་སྒྲིག་སྲོལ་ཉག་གཅིག་དེ་ཡིན་ཞེས་པའི་དོན་ཡིན།
ཨ་རིས་སི་ཐོས་དི་ཡི་རང་བྱུང་ངེས་སྲོལ་གྱི་འབྱུང་ཁུངས་དེ་ནི་མཚན་ཉིད་ཀྱི་རིགས་པའི་ལུགས་ཡིན་པས། ཁོ་རང་དང་དེ་བཞིན་དུ་དེའི་རྗེས་འཇུག་ཀུན་གྱིས་མི་རྣམས་ཀྱིས་ངེས་སྲོལ་དེ་ཉིད་འདྲེན་པར་བྱེད་པ་ལས། རང་བྱུང་དངོས་ཀྱི་ངོ་བོ་དེ་ཇི་ལྟ་བུ་ཡིན་པ་ལ་དེ་ཙམ་དོན་ཆེན་ཉིད་དུ་བརྩི་དགོས་དོན་མེད་བསམ་པ་རེད། རྒྱུ་མཚན་དེ་དང་། དངོས་པོ་དེ་ཅིའི་ཕྱིར་དུ་ངེས་སྲོལ་ལ་གནས་པའི་དོན་ལ་ཡིད་ཀྱི་དམིགས་པ་བསྡུས་པ་ལས་སྒྲིག་སྲོལ་འདི་དག་ཅི་ལྟ་བུ་ཞིག་ཡིན་གསལ་བཤད་བྱེད་པ་ལ་དོ་སྣང་མི་བྱེད་པར། ཁོ་རང་གཏན་ཁེལ་བའི་ངེས་སྲོལ་ཞིག་ཡིན་པའི་ཕྱོགས་ལ་བློ་ཁ་ཕྱོགས་པར་བྱེད་པ་རེད། དེའི་ཕྱིར་ངེས་སྲོལ་འདི་དག་དུས་རབས་མང་པོའི་བར་དུ་ཚན་རིག་བསམ་བློའི་ནང་ནས་དབང་སྒྱུར་བྱེད་པའི་གོ་ས་བཟུང་ཡོད་པའི་དབང་དུ་བཏང་ན་ཡང་། དེ་དག་ནི་རྒྱུན་དུ་སྐྱོན་ཅན་ཞིག་ཡིན་ལ། དོན་སྙིང་གང་ཞིག་གི་དབང་དུ་བྱས་ན་ཡང་ཐམས་ཅད་ཀྱིས་ཕན་པ་ཆེན་པོ་མེད་པར་ར་སྤྲོད་བྱས་པ་རེད། དེ་ནས་དུས་ཡུན་ཤིན་ཏུ་རིང་པོ་སོང་བའི་རྗེས་སུ། ག་ལེ་ལོ་ཡིས་ཨ་རིས་སི་ཐོས་དི་ཡི་དབང་གྲགས་ལ་འགྲན་སློང་བྱེད་ཕོད་པ་དང་། མ་ཟད་རང་བྱུང་གི་དངོས་ཡོད་གནས་ཚུལ་ལ་ཞིབ་དཔྱད་བྱེད་པ་ཡིན་གྱི། རིགས་པ་རྐྱང་པ་ལ་བརྟེན་ནས་བརྟག་དཔྱད་བྱས་ནས་དེ་ཡི་སྤྱོད་པ་འདི་འདྲ་བ་ཞིག་ཡིན་འོས་པ་རེད་ཅེས་ཟེར་བ་ལྟ་བུ་མ་ཡིན་ནོ།།
དེབ་འདི་ཉིད་ཀྱིས་ཚན་རིག་ཐག་གཅོད་སྨྲ་བའི་ལྟ་བ་གཞིར་བྱས་པ་དེས། དྲི་བ་གཉིས་པའི་དྲིས་ལན་ནི་ངོ་མཚར་གྱི་གནས་གང་ཡང་མེད་ཅེས་པའམ ཡང་ན་རང་བྱུང་གི་ངེས་སྲོལ་ལ་དམིགས་བསལ་གང་ཡང་མེད་ཅེས་པ་དེ་ཡིན་པར་མཚོན་པ་ཡིན། ང་ཚོས་ད་དུང་ཡང་ཁ་ཕྱིར་སྐོར་ཏེ་དྲི་བ་དང་པོ་ངེས་སྲོལ་དེ་ཇི་ལྟ་བུའི་སྒོ་ནས་བྱུང་པའམ། དྲི་བ་གསུམ་པ་དེ་དག་ནི་འབྱུང་རུང་གི་ངེས་སྲོལ་གཅིག་པུ་ཉིད་དུ་གཞག་འོས་སམ་ཞེས་པའི་དྲི་བ་དེ་ལ་ཞིབ་ཅིང་ཟབ་པའི་སྒོ་ནས་ཞིབ་འཇུག་བྱེད་རྒྱུ་ཡིན། དེ་ལྟ་ནའང་ང་ཚོས་ལེའུ་འོག་མའི་ནང་ནས་ཐོག་མར་རང་བྱུང་ངེས་སྲོལ་གྱིས་གསལ་བཤད་བྱེད་རྒྱུ་དེ་མཐར་གཏུགས་ན་ཅི་ཞིག་ཡིན་གླེང་རྒྱུ་ཡིན། ཚན་རིག་པ་མང་ཆེ་ཤོས་ཀྱིས། དེ་དག་ནི་ཕྱི་རོལ་ཏུ་བདེན་པར་གྲུབ་པའི་གྲངས་རྩིས་ཀྱི་ཚུར་སྣང་ཞིག་ཡིན་ལ། ཕྱི་རོལ་གྱི་འཇིག་རྟེན་འདི་ནི་བརྟག་དཔྱད་མཁན་ལས་ཐ་དད་པ་རང་རྐྱ་བའི་དངོས་པོ་ཉིད་དུ་གྲུབ་པ་ཡིན་ནོ་ཞེས་སྨྲ་བར་བྱེད་དོ། །འོན་ཀྱང་། ང་ཚོས་རང་ཉིད་ཀྱི་ཉེ་འཁོར་འཇིག་རྟེན་ལ་བརྟག་དཔྱད་བྱེད་པ་དང་མ་ཟད་ལྟ་བ་ཞིག་གྲུབ་པའི་ཚུལ་ལ་བསམ་གཞིག་བྱེད་པའི་སྐབས་སུ། རང་ཉིད་ལས་ཕྱི་རོལ་རང་རྐྱ་བར་གྱུར་པའི་དངོས་པོ་བདེན་པར་གྲུབ་ཡོད་པར་ཡིད་ཆེས་བྱེད་པའི་རྒྱུ་མཚན་ཞིག་དངོས་གནས་ཡོད་དམ་ཞེས་པའི་དོགས་པ་དེ་གློ་བུར་དུ་ང་ཚོ་ལ་འབྱུང་འོང་བ་ཡིན་ནོ།།

ལེའུ་གསུམ་པ། བདེན་པར་གྲུབ་པའི་དོན་གང་ཞིག་ཡིན།

ལོ་འགའ་ཞིག་གི་སྔོན་དུ། ཨི་ཐ་ལི་མན་ཛ་གྲོང་ཁྱེར་གྱི་གྲོས་ཚོགས་ཀྱིས་གྲོང་མི་རྣམས་ལ་གསོ་སྣོད་ཟླུམ་པོའི་ནང་དུ་གསེར་ཉ་གསོས་ནས་ལྟད་མོ་བལྟ་ས་བྱེད་མི་ཆོག་པའི་ཁྲིམས་གཞི་ཞིག་གཏན་འབེབས་བྱས། ཁྲིམས་གཞི་ཡོད་དགོས་པར་བློ་སྣེ་བསྟན་མཁན་གྱིས་གསེར་ཉ་གསོ་སྣོད་ཟླུམ་པོའི་ནང་དུ་བཙུད་པ་ན་དེས་ཕྱི་ལོག་ཏུ་ལྟ་བར་རྩོམ་པ་ན་གསེར་ཉའི་མིག་ནང་གི་དངོས་ཡོད་ཀྱི་འཇིག་རྟེན་འདི་ཉིད་ཡོ་འཁྱོག་ཏུ་སྣང་བར་འགྱུར་འགྲོ། དེའི་ཕྱིར། གསེར་ཉ་གསོ་སྣོད་དུ་གསོ་བ་ནི་ཆེས་ཡ་ང་བ་ཞིག་རེད་ཅེས་འགྲེལ་བཤད་བྱེད་པ་རེད། དེ་ལྟ་ནའང་། ང་ཚོས་ཇི་ལྟར་བྱས་ནས་ང་ཚོ་རང་ཉིད་ཀྱིས་མཐོང་ཐོས་སུ་གྱུར་པའི་དངོས་ཡོད་ཀྱི་འཇིག་རྟེན་འདི་ཉིད་ཡོ་འཁྱོག་ཏུ་མ་གྱུར་པའི་བདེན་པའི་དངོས་པོ་ཞིག་ཡིན་པར་ཤེས་པ་བྱེད་དགོས་སམ་ཞེས་པ་དང་། ང་ཚོ་རང་ཉིད་ཀྱང་ཆེས་ཆེ་བའི་ཉ་གསོ་སྣོད་གང་རུང་ཞིག་གི་ནང་དུ་ཚུད་པ་དང་། ཤིན་ཏུ་ཆེ་བའི་འཆར་ཤེལ་གང་རུང་ཞིག་གིས་ང་ཚོས་མཐོང་བའི་མཛེས་ལྗོངས་དེ་ཡང་ཡོ་འཁྱོག་ཏུ་བྱས་ཡོད་སྲིད་པ་ཞིག་མ་ཡིན་ནམ། གསེར་ཉས་མཐོང་བའི་འཇིག་རྟེན་དང་ང་ཚོས་མཐོང་བའི་མངོན་གྱུར་གྱི་དངོས་པོ་ཉིད་དུ་འདོད་པ་འདི་གཉིས་མི་མཐུན་མོད་ཀྱི། འོན་ཀྱང་ང་ཚོས་ཇི་ལྟར་བྱས་ནས་ཉ་མོས་མཐོང་བ་དེ་ནི་ང་ཚོས་མཐོང་བ་འདི་ཙམ་ཞིག་བདེན་པ་མིན་པར་ཐག་གཅོད་བྱེད་དགོས་སམ།
གསེར་ཉའི་དངོས་ཡོད་ཀྱི་པར་རིས་དེ་དང་ང་ཚོ་རང་ཉིད་ཀྱིས་མཐོང་བཞིན་པ་འདི་གཉིས་ནི་གཏན་ནས་མི་མཚུངས། འོན་ཀྱང་གསེར་ཉ་ཡིས་ཀྱང་སྔར་བཞིན་དུ་ཁོ་རང་ཚོས་མཐོང་བའི་ཉ་གསོ་སྣོད་ཀྱི་ཕྱི་རོལ་འཇིག་རྟེན་ལ་དབང་སྒྱུར་བྱེད་པའི་ཚན་རིག་གི་ངེས་སྲོལ་དེ་དག་གསལ་བཤད་བྱེད་དུ་རུང་བ་ཡིན། དཔེར་ན། དབྱིབས་འགྱུར་ཟིན་པའི་དབང་གིས། ང་ཚོས་མཐོང་བའི་རང་དབང་གི་དངོས་པོ་ཞིག་དྲང་ཐིག་གི་ཐོག་ནས་འགུལ་སྐྱོད་བྱེད་བཞིན་པ་དེ་ལ། གསེར་ཉ་ཡིས་བལྟས་ན་འཁྱོག་ཐིག་ཅིག་བརྒྱུད་ནས་འགྲོ་བར་མཐོང་འགྲོ་བ་ཡིན། དེ་ལྟ་ནའང་།
གསེར་ཉ་ཡིས་ཁོ་རང་གི་ཡོ་འཁྱོག་ཏུ་གྱུར་པའི་ལྟོས་སའི་མ་ལག་གི་ནང་ནས་ཚན་རིག་གི་ངེས་སྲོལ་གསལ་བཤད་བྱེད་དུ་རུང་བ་ཡིན་ལ། ངེས་སྲོལ་འདི་དག་ཀྱང་རྟག་པར་འགྲུབ་ཐུབ་པ་དང་།
མ་ཟད་དེས་ཁོང་ཚོ་ལ་ཡང་གསོ་སྣོད་ཕྱི་ལོག་གི་དངོས་པོའི་མ་འོངས་པའི་འགུལ་སྐྱོད་སྔོན་དཔག་ཐུབ་པར་ཡང་བྱེད་པ་ཡིན། ཁོང་ཚོའི་ངེས་སྲོལ་དེ་ནི་ང་ཚོའི་ལྟོས་སའི་མ་ལག་ནང་གི་ངེས་སྲོལ་ལས་ཀྱང་རྙོག་འཛིང་ཆེ་བ་ཡིན། འོན་ཀྱང་སླ་བའི་རང་བཞིན་ཞེས་པ་དེ་ནི་བྲོ་བ་ཙམ་ཞིག་རེད།
གལ་སྲིད་གསེར་ཉ་ཞིག་གིས་དེ་འདྲའི་རིག་གཞུང་ཞིག་བསྟན་འོང་ན། ང་ཚོས་གསེར་ཉས་མཐོང་བ་དེ་ཉིད་དངོས་གནས་ཡོད་པའི་བདེན་པའི་དངོས་པོ་ཉིད་དུ་ཁས་ལེན་མི་བྱེད་ཐབས་མེད་རེད།
ཐོ་ལེ་མེན་༼ཕལ་ཆེར་༨༥ ལོ་ནས་༡༦༥ ཡི་བར༽གྱིས་ཕྱི་ལོ་༡༥༠གཡས་གཡོན་སུ་སྐར་ཚོགས་འགུལ་སྐྱོད་བྱེད་ཚུལ་གསལ་བཤད་པའི་དཔེ་རྣམ་ཞིག་བསྟན་པར་བྱས། འདི་ནི་བདེན་པའི་དཔེ་རིས་དང་མི་མཚུངས་པའི་སྐད་གྲགས་ཅན་གྱི་དངོས་དཔེ་ཞིག་རེད། ཐོ་ལེ་མེན་གྱི་ཞིབ་འཇུག་དེ་ཤོག་དྲིལ་བཅུ་གསུམ་དང་ལྡན་པའི་ཆེད་རྩོམ་གྱི་ནང་དུ་བཀོད་པར་བྱས། ཆེད་རྩོམ་འདི་ཉིད་ཀྱི་རྒྱུན་དུ་ཨ་རབ་ཀྱི་ཡི་གེའི་ཁ་བྱང་ནི་གནམ་དཔྱད་རིག་པའི་གྲུབ་འབྲས་ཆེན་མོ་ཞེས་གྲགས་པ་ནི་ཀུན་གྱིས་ཤེས་གསལ་ལྟར་ཡིན། གནམ་དཔྱད་རིག་པའི་གྲུབ་འབྲས་ཆེན་མོའི་འགོ་ཡི་བསྡུས་དོན་དེ་ནི་ཅིའི་ཕྱིར་དུ་ས་ཡི་གོ་ལ་འདི་རིལ་གཟུགས་ཤིག་དང་། མི་གཡོ་བ་ཞིག་ཡིན་པ་དང་།
ཅིའི་ཕྱིར་དུ་འཇིག་རྟེན་གྱི་ལྟེ་བ་ཉིད་དུ་གནས་པ་ཡིན་པའི་རྒྱུ་མཚན་ལ་འགྲེལ་བཤད་བྱེད་པ་དང་།
མ་ཟད་དེ་དང་སྐར་ཚོགས་བཀྲ་བའི་ནམ་མཁའི་བར་ཐག་དེ་དང་བསྡུར་ན་ཆུང་ཆེས་པས་སྣང་མེད་དུ་འཇོག་ཆོག་པ་ལྟ་བུ་ཞིག་ཡིན་པ་ལ་འགྲེལ་བཤད་བྱེད་པ་རེད། ཨ་རི་སི་ཐ་ཁི་ཡིས་ཉི་ལྟེ་སྨྲ་བའི་འདོད་ཚུལ་བསྟན་མྱོང་མོད། འོན་ཀྱང་མ་མཐར་ཡང་ཨ་རིས་སི་ཐོས་དི་ཡི་དུས་རབས་ནས་བཟུང་། རིག་གནས་ཡོད་པའི་གྷི་རི་སི་ཡི་མི་ཕལ་ཆེ་བས་ལྟ་བ་འདི་ཉིད་ལ་ཡིད་ཆེས་བྱེད་པ་རེད།
ཨ་རིས་སི་ཐོས་དི་ཡིས་ཡ་མཚན་ཆེ་བའི་རྒྱུ་མཚན་ཞིག་ལ་བརྟེན་ནས་ས་ཡི་གོ་ལ་འདི་འཇིག་རྟེན་གྱི་ལྟེ་བ་ལ་གནས་འོས་པར་ཡིད་ཆེས་བྱས། ཐོ་ལེ་མེན་གྱི་དཔེ་རྣམ་གྱི་ནང་དུ་ས་ཡི་གོ་ལ་འདི་མི་གཡོ་བར་འཇིག་རྟེན་གྱི་ལྟེ་བ་ལ་གནས་ཡོད། རྒྱུ་སྐར་དང་བརྟན་སྐར་རྣམས་ཀྱིས་རྙོག་འཛིང་ཆེ་བའི་རྒྱུ་ལམ་ལ་བརྟེན་ནས་དེ་ལ་སྐོར་ནས་འགུལ་སྐྱོད་བྱེད། རྒྱུ་ལམ་འདི་དག་ནི་ཟླུམ་སྐོར་ལ་བརྟེན་པ་ཡིན་ལ། དེ་ཡང་དཔེར་ན་འཁོར་ལོའི་ཐོག་གི་འཁོར་ལོ་བཞིན་ཡིན་ནོ།།
དཔེ་རྣམ་འདི་ནི་ཕལ་ཆེར་རང་བྱུང་ཡིན་པ་ལྟ་བུ་རེད། དེའི་རྒྱུ་མཚན་ཡང་རྐང་པའི་འོག་གི་ས་འདི་༼ ས་འགུལ་བའམ་སེམས་ཚོར་དྲག་པོའི་སྐབས་ལྟ་བུ་མ་གཏོགས༽འགུལ་བཞིན་པ་ཡིན་པ་དེ་དངོས་གནས་ཚོར་མི་ཐུབ་པ་ལྟ་བུ་རེད། ཕྱིས་ཀྱི་ཡོ་རོབ་ཀྱི་རིག་གཞུང་དེ་ཡང་སྔར་བཞིན་དུ་གྷི་རི་སི་ཡི་རིག་གཞུང་རྒྱུད་འཛིན་བྱས་པ་ལས་བྱུང་བ་ཡིན། དེས་ན་ཨ་རིས་སི་ཐོས་དི་དང་ཐོ་ལེ་མེན་གྱི་འདོད་ཚུལ་དེ་ཉིད་ནུབ་ཕྱོགས་ཀྱི་བསམ་བློ་མང་ཆེ་བའི་རྨང་གཞི་རུ་གྱུར། གནམ་བདག་ཆོས་ལུགས་ཀྱི་ཆོས་ཚོགས་ཀྱིས་ཐོ་ལེ་མེན་གྱི་འཇིག་རྟེན་དཔེ་རྣམ་དེ་རང་ཆོས་ཀྱི་བརྗོད་བྱ་ཉིད་དུ་དངོས་སུ་ཁས་བླངས་ནས་དུས་རབས་བཅུ་བཞི་ཙམ་གྱི་ཡུན་སོང་ཡོད། དེ་ནས་༡༥༤༣ལོར་སླེབ་པ་ན། ཁོ་ཕེ་ནེ་ཡིས་ཁོ་རང་གི་རྩོམ་ཆོས་སྐར་ཚོགས་འགུལ་སྐྱོད་ཀྱི་དཔྱད་པ་ཞེས་པའི་ནང་དུ་ད་གཟོད་དཔེ་རྣམ་གཞན་ཞིག་བསྟན་པར་བྱས། ཁོས་ལོ་ངོ་བཅུ་ཕྲག་ཁ་ཤས་ཀྱི་རིང་ལ་རིག་གཞུང་དེ་ཉིད་ལ་ཞིབ་འཇུག་བྱས་མོད། དེབ་དེ་ནི་ཁོ་རང་འཆི་བའི་ལོ་དེ་ལ་ད་གཟོད་པར་བསྐྲུན་བྱེད་ཐུབ་ཙམ་བྱུང་།
དཔེར་ན་དུས་རབས་བཅུ་བདུན་པའི་ནང་གི་ཨ་རི་སི་ཐ་ཁི་དང་མཚུངས་པར། ཁོ་ཕེ་ནེ་ཡིས་ཀྱང་འཇིག་རྟེན་གསར་བྲིས་བྱས། དེའི་ནང་གི་ཉི་མ་དེ་མི་གཡོ་བར་གནས་པ་ལ། རྒྱུ་སྐར་རྣམས་སྐོར་ལམ་ཟླུམ་པོ་ནས་དེ་ལ་བསྐོར་ཏེ་རྒྱུ་བར་བྱེད། བསམ་བློ་འདི་གསར་པ་ཞིག་ཅི་ཡང་མ་ཡིན་མོད། དེའི་སྐྱར་འབྱུང་དེ་ལ་དགག་རྒྱག་དྲག་པོ་ཞིག་ཁེལ། ཁོ་ལེ་ནེ་ཡི་དཔེ་རྣམ་དེ་ནི་དམ་པའི་གསུང་རབ་དང་འགལ་བ་རེད་སྙམ་པར་བྱས། དམ་པའི་གསུང་རབ་ཀྱིས་གསལ་པོ་ཞིག་གཏན་ནས་བཤད་མེད་མོད་ཀྱི། འོན་ཀྱང་དེ་ཉིད་ཀྱི་དགོངས་པ་དེ་རྒྱུ་སྐར་གྱིས་ས་ཡི་གོ་ལ་ལ་སྐོར་ནས་འགྲོ་བར་མཐའ་གཅིག་ཏུ་འགྲེལ་བར་བྱེད། དངོས་གནས་བྱས་ན་དམ་པའི་གསུང་རབས་རྩོམ་པའི་དུས་རབས་སུ། མི་རྣམས་ཀྱིས་ས་གཞི་འདི་ཉིད་ལེབ་མོ་ཞིག་ཡིན་པར་ཡིད་ཆེས་བྱེད་པ་རེད།
ཁོ་ཕེ་ནེ་ཡི་དཔེ་རྣམ་དེ་ཉིད་ཀྱིས་ས་ཡི་གོ་ལ་འདི་མི་གཡོ་བ་ཞིག་ཡིན་མིན་དང་འབྲེལ་བའི་རྩོད་གླེང་དྲག་པོ་ཞིག་སློང་བར་བྱས། རྩོད་གླེང་འདི་ནི་༡༦༣༣ལོར་ག་ལེ་ལོ་ལ་ལྟ་ལོག་བསྟན་པའི་སྐྱོན་འདོག་གི་འདྲི་རྩད་ཁེལ་བའི་དབང་གིས་ཆེས་མཐོ་རྩེ་རུ་བསླེབས། ཁོའི་ཉེས་མིང་ནི་ཁོ་ཕེ་ནེ་ཡི་ལྟ་བ་གོང་དུ་སྤེལ་བ་དང་། ལྟ་བ་གང་རུང་ཞིག་དམ་པའི་གསུང་རབས་དང་འགལ་བར་ཐག་བཅད་པ་ཁྱབ་བསྒྲགས་བྱས་ཟིན་པའི་རྗེས་སུ་ཡང་། ཁོས་ད་དུང་ཡང་ལྟ་བ་དེའི་མཁྲེགས་བཟུང་གིས་རྩོད་ལན་སྨྲ་རུང་བར་ལྟ་བའི་ཉེས་མིང་གིས། ཁོ་རང་ལ་ཁྲུན་ཐག་བཅད་ནས། ཚེ་བཙོན་དུ་བཅུག་པ་དང་། དབང་ཤེད་ཀྱི་སྒོ་ནས་སྔར་གྱི་འདོད་ཚུལ་དེ་འདོར་བར་བྱེད་པར་ཁྱབ་བསྒྲགས་བྱེད་དུ་བཅུག །བཤད་པ་ལྟར་ན་ཁོས་སྐད་དམའ་མོའི་སྒོ་ནས་འོན་ཀྱང་དེ་ནི་སྔར་བཞིན་འགུལ་སྐྱོད་བྱེད་བཞིན་པ་རེད་ཅེས་བཤད་པར་གྲགས་སོ། །༡༩༩༢ལོར་རོ་མའི་གནམ་བདག་ཆོས་ལུགས་ཀྱིས་མཐར་ག་ལེ་ལོ་སུན་འབྱིན་བྱས་པ་དེ་ནོར་འཁྲུལ་ཞིག་ཡིན་པར་ཁས་ལེན་བྱས།
དེ་ལྟ་ན། ཐོ་ལེ་མེན་མ་ལག་དང་ཁོ་ཕེ་ནེ་ཡི་མ་ལག་གཉིས་པོ་ལས། མཐར་གཏུགས་ན་གང་ཞིག་བདེན་པ་ཡིན་ནམ་ཞེ་ན། མི་རྣམས་ཀྱིས་རྒྱུན་དུ་ཁོ་ཕེ་ནེ་ཡིས་ཐོ་ལེ་མེན་གྱི་འདོད་ཚུལ་དེ་ནོར་འཁྲུལ་ཡིན་པར་ར་སྤྲོད་བྱས་པ་རེད་ཅེས་ཟེར་མོད། འོན་ཀྱང་དེ་ནི་བདེན་པ་ཞིག་མ་རེད།
དེ་ནི་དཔེར་ན་ང་ཚོའི་རྒྱུན་ལྡན་གྱི་མཐོང་ཡུལ་དང་གསེར་ཉའི་མཐོང་ཡུལ་སྔར་ན། མི་རྣམས་ཀྱི་དཔེ་དེ་གཉིས་ཆར་ཡང་འཇིག་རྟེན་དཔེ་རྣམ་གྱི་དཔེ་རིས་ཉིད་དུ་བེད་སྤྱོད་བྱེད་དུ་རུང་བ་དང་མཚུངས་པར། ང་ཚོའི་བར་སྣང་ཁམས་ཀྱི་དཔྱད་ཞིབ་དེ་ཡང་ས་ཡི་གོ་ལ་དེ་མི་གཡོ་བའི་རྣམ་བཞག་བྱེད་དུ་རུང་ལ། ཉི་མ་མི་གཡོ་བར་གནས་པའི་རྣམ་བཞག་བྱས་ནས་འགྲེལ་བཤད་བྱེད་དུ་ཡང་རུང་བ་ཡིན་ནོ། །ཁོ་ཕེ་ནེ་ཡི་མ་ལག་དེ་ལ་ང་ཚོའི་འཇིག་རྟེན་གྱི་ངོ་བོ་དང་འབྲེལ་བའི་མཚན་ཉིད་རིག་པའི་རྩོད་གླེང་གི་ནང་ནས་བེད་སྤྱོད་ཆེན་པོ་དང་ལྡན་པ་ཡིན་མོད། དེ་ལྟ་ནའང་དེའི་ལེགས་ཆ་དངོས་དེ་ནི་ཉི་མ་མི་གཡོ་བའི་ལྟོས་སའི་མ་ལག་གི་ནང་ནས་འགུལ་སྐྱོད་མཉམ་བྱ་རྩིས་ཕྲེང་དེ་སླ་ཆེ་བ་ཙམ་ཞིག་ཡིན།
ཧེ་ཁི་རྒྱལ་ལྡན་རྒྱལ་ཁབ་ཅེས་པའི་ཚན་རིག་སྒྱུ་མའི་གློག་བརྙན་ནང་དུ་རིགས་གཞན་པའི་བདེན་པའི་དོན་གཞན་ཞིག་ཡོད། གློག་བརྙན་གྱི་ནང་དུ་འགྲོ་བ་མིའི་རིགས་དེ་ནི་མ་ཚོར་མ་རིག་པའི་ངང་ནས་ཤེས་ལྡན་གློག་ཀླད་ཀྱིས་བཟོས་པའི་དཔེ་རྣམ་གྱི་འཇིག་རྟེན་དངོས་ཀྱི་ནང་དུ་འཚོ་གནས་བྱས་ཡོད་ལ། འཚོ་བ་དེ་ཡང་ཞི་ཞིང་བདེ་ལ་ཡིད་ཚིམ་པ་ཞིག་ཡིན། མི་གསོན་པོའི་སྐྱེ་དངོས་གློག་ནུས་དེ་ནི་གློག་ཀླད་ཀྱིས་འཇིབ་བཞིན་པ་རེད༼དངོས་པོ་གང་ཡིན་ལ་ལྟོས་པ་མེད་པ༽
བཙན་གྱིས་སྦྲེལ་བར་བྱས་པ་ཞིག་མིན་མོད། མི་འབོར་ཆེན་ཞིག་དྲྭ་རྒྱའི་སྐྱུ་མའི་བདེན་དངོས་ཀྱི་ནང་དུ་དུས་ཚོད་ཟད་དེ། དྲྭ་ཚིགས་ཀྱི་ནང་དུ་མི་ལུས་གཉིས་པ་ཞིག་བསྐྱལ་བ་དང་ཀུན་ནས་མཚུངས་པ་ཡིན་པའི་དོན་ཞིག་འཁྲབ་ཡོད། །དེས་ན་ང་ཚོ་གློག་ཀླད་ཀྱིས་བཟོས་པའི་ལྦུ་བའི་མི་སྣ་ཙམ་ཞིག་མ་ཡིན་པར་རྒྱུ་མཚན་གང་གིས་ཤེས་པར་བྱེད་དགོས་སམ། གལ་སྲིད་ང་ཚོ་འདུས་གྲུབ་ཀྱི་སྒྱུ་མའི་འཇིག་རྟེན་ཞིག་གི་ནང་དུ་འཚོ་སྡོད་བྱས་ཡོད་པ་ཡིན་ན། དེར་སྣང་བའི་དངོས་པོ་རྣམས་ལ་ཡང་ངོ་བོའ མ་མཐུན་སྣང་གི་རང་བཞིན་གང་ཡང་མི་ལྡན་ཞིང་། ངེས་སྲོལ་གང་ལ་ཡང་མི་གནས་པ་ཡིན། དཔེར་ན། འཛམ་བུ་གླིང་པའི་མི་རྣམས་ཀྱིས་གལ་སྲིད་ཟླ་བ་ཉ་གང་བ་དུམ་བུ་གཉིས་སུ་སོང་བར་མཐོང་བའམ། ཡང་ན་ཟས་བཅད་བྱས་པའི་མི་རྣམས་ངང་ལག་འོ་སྣུམ་བག་ལེབ་ལ་ཚོད་འཛིན་བྱེད་ཐབས་མེད་པའི་ཆགས་སེམས་དྲག་པོ་སྐྱེ་བ་ཡིན་ལ། དེ་ལ་དབང་སྒྱུར་བྱེད་མཁན་ཕྱི་སྐར་གྱི་མི་དེ་རྣམས་ཀྱིས་ང་ཚོའི་ཚུར་སྣང་དེ་རྣམས་མཐོང་བ་ན་ཡིད་དུ་འོང་བ་དང་མཚར་སྣང་སྐྱེ་བ་བཞིན་ཡིན། འོན་ཀྱང་གལ་ཏེ་ཕྱི་སྐར་གྱི་མི་ཡིས་གཅིག་གྱུར་གྱི་ངེས་སྲོལ་ཞིག་སྦྱར་བར་བྱས་ན། ང་ཚོས་སྒྱུ་མའི་བདེན་དངོས་ཀྱི་རྒྱབ་ཏུ་ཡང་དངོས་ཡོད་གཞན་ཞིག་ཡོད་དམ་མེད་ཤེས་ཐབས་བྲལ་བ་རེད། ཕྱི་སྐར་གྱི་མི་རྣམས་འཚོ་སྡོད་བྱེད་སའི་འཇིག་རྟེན་ལ་བདེན་པ་ཉིད་དུ་བྱེད་པ་དང་། འདུས་གྲུབ་འཇིག་རྟེན་འདི་ཉིད་བརྫུན་པ་ཡིན་པར་ལྟ་བར་བྱེད་པ་ནི་ཤིན་ཏུ་སླ་བའི་དོན་ཞིག་རེད། འོན་ཀྱང་གལ་ཏེ་ད་ལྟའི་ང་ཚོ་དང་མཚུངས་པར། དཔེར་ན་སྐྱུ་མའི་འཇིག་རྟེན་ནང་གི་སྐྱེ་དངོས་ཀྱིས་གལ་ཏེ་ཕྱི་ལོག་ནས་ཁོ་རང་གི་འཇིག་རྟེན་དེ་ལ་ཚུར་ལྟ་བར་བྱེད་མི་ནུས་ན། ཁོང་ཚོས་རང་ཉིད་ཀྱི་བདེན་པའི་དཔེ་རིས་འདི་ལ་ཐེ་ཚོམ་བྱེད་པའི་རྒྱུ་མཚན་མེད་པ་རེད།
འདི་ནི་ང་ཚོ་ཀུན་ཀྱང་མི་གཞན་གྱི་རྨི་ལམ་གྱི་ནང་གི་གཟུགས་བརྙན་ཞིག་ཡིན་པར་འདོད་པའི་ལྟ་བ་དེ་ཉིད་ཀྱི་དེང་རབས་ཀྱི་པར་གཞི་ཞིག་ཡིན་ནོ།།
དཔེ་འདི་ཉིད་ཀྱི་ནང་ནས། ང་ཚོས་དཔེ་རིས་སམ་སྣང་བ་དང་མ་འབྲེལ་བའི་བདེན་དངོས་ཀྱི་གོ་དོན་ཞིག་མི་སྲིད་ཅེས་པའི་ཆེས་གཙོ་ཆེ་བའི་མཇུག་སྡོམ་དེ་ཐོབ་པ་རེད། དེ་ལས་ལྡོག་སྟེ་ང་ཚོས་ལྟོས་པའི་དཔེ་རྣམ་གྱི་བདེན་སྨྲའི་ལྟ་བ་ཞིག་བེད་སྤྱོད་བྱེད་པ་ཡིན། དེ་ཡང་དངོས་ཁམས་རིག་གཞུང་ཞིག་དང་ཡང་ན་འཇིག་རྟེན་དཔེ་རིས་ཤིག་ནི། དཔེ་རྣམ་༼རྒྱུན་དུ་གྲངས་རྩིས་ཀྱི་རང་གཤིས་དང་ལྡན༽ཞིག་དང་དཔེ་རྣམ་དེ་ཉིད་ཀྱི་གཞི་རྒྱུ་དང་ཞིབ་དཔྱད་ཕན་ཚུན་སྦྲེལ་བར་བྱེད་པའི་བསམ་བློ་ཞིག་ཡིན། འདི་ཉིད་ཀྱིས་དེང་རབས་ཚན་རིག་ལ་འགྲེལ་བཤད་བྱེད་པའི་སྒྲོམ་གཞི་ཞིག་མཁོ་འདོན་བྱས་ཡོད།
ཕ་ལ་ཐོས་ནས་བཟུང་མཚན་ཉིད་རིག་པ་བ་རྣམས་ཀྱིས་དུས་ཡུན་རིང་པོ་ལ་བདེན་དངོས་ཀྱི་ངོ་བོ་ལ་རྩོད་གླེང་བྱས། སྲོལ་རྒྱུན་ཚན་རིག་ལྟ་བ་དེས་ནི་ཕྱི་རོལ་གྱི་དོན་དུ་གྲུབ་པའི་འཇིག་རྟེན་དངོས་གནས་པ་ཞིག་ཡོད་ཅིང་། དེའི་ངོ་བོ་དེ་ནི་གཏན་ཁེལ་བའི་རང་བཞིན་ཡིན་པ་དང་། མ་ཟད་དེ་མཐོང་མཁན་གྱི་བློའམ་བརྟག་དཔྱད་མཁན་དང་འབྲེལ་པ་ཅུང་ཟད་ཀྱང་མེད་པར་འདོད།
སྲོལ་རྒྱུན་ཚན་རིག་དེའི་དབང་དུ་བྱས་ན། དངོས་པོ་རྣམས་ནི་ཡོད་པ་དང་མ་ཟད་དཔེར་ན་མགྱོགས་ཚད་དང་སྤུས་ཚད་སོགས་དངོས་ཁམས་ཀྱི་ངོ་བོ་ཡོད་ཅིང་དེ་དག་ལ་གཏན་ཁེལ་བའི་མཚན་ཉིད་ཀྱི་གྲངས་ཐང་རེ་ཡོད་པར་འདོད་པ་ཡིན། ལྟ་བ་འདི་འདྲ་བའི་ནང་ནས། རིག་གཞུང་དེས་ནི་དངོས་པོ་དེ་དག་དང་དེ་དག་གི་ངོ་བོ་དེ་གསལ་བཤད་ཐུབ་ཐབས་བྱེད་པ་དང་། མ་ཟད་ང་ཚོའི་ཚད་ལེན་དེ་དག་མངོན་སུམ་གྱི་མྱོང་བ་རྣམས་དང་འགྲིག་ཐབས་བྱེད་པ་ཡིན། བརྟག་དཔྱད་མཁན་ཡིན་ནའང་འདྲ་དཔྱད་བྱའི་ཡུལ་ཡིན་ནའང་འདྲ། དེ་དག་ཐམས་ཅད་ཀྱང་རང་གི་ངོ་བོས་གྲུབ་པའི་འཇིག་རྟེན་གྱི་ཆ་ཤས་རེ་རེ་ཡིན། དེ་དག་གི་ཡོད་མེད་ཀྱི་ཁྱད་པར་གང་ཡིན་ཡང་ཐམས་ཅད་སྙིང་པོ་མེད་པ་ཤ་སྟག་རེད། དེ་ཉིད་བཤད་སྟངས་གཞན་ཞིག་བྱས་ན། གལ་ཏེ་རྟ་སྟག་རིས་མ་ཁྱུ་ཞིག་གིས་འཁོར་སླས་ཀྱི་ནང་ནས་ས་ཆ་དུམ་བུ་ཞིག་གི་དོན་དུ་རྩོད་གླེང་བྱེད་བཞིན་ཡོད་པར་ཁྱོད་ཀྱིས་མཐོང་བ་ན། དེ་ནི་འཁོར་སླས་དེའི་ནང་དུ་རྟ་སྟག་རིས་མ་ཁྱུ་ཞིག་གིས་ས་ཆ་དུམ་བུ་ཞིག་ཐོབ་ཤོར་གྱི་ཆེད་དུ་རྩོད་པ་བྱེད་པ་ཞིག་དངོས་གནས་ཡོད་པའི་དབང་གིས་ཡིན། དེའི་ཕྱིར་དེ་ལ་ལྟ་བཞིན་པའི་བརྟག་དཔྱད་མཁན་གཞན་ཐམས་ཅད་ཀྱི་ཚད་ལེན་བྱས་པའི་དོན་ལ་ངོ་བོ་གཅིག་པ་ཉིད་དུ་གྲུབ་འོང་བ་དང་། མ་ཟད་གང་ཟག་གཞན་གྱིས་རྟ་སྟག་རིས་མ་དེ་ལ་བལྟས་ཡོད་མེད་ལ་མ་ལྟོས་པར་རྟ་ཁྲའི་ཁྱུ་དེ་དག་ལ་ངོ་བོ་དེ་དངོས་གནས་ཡོད་པ་རེད་ཅེས་པའི་དོན་ཡིན།
མཚན་ཉིད་རིག་པའི་ནང་ནས། འདོད་ཚུལ་འདི་ལ་བདེན་སྨྲ་བ་ཞེས་འདོག་པར་བྱེད་པ་ཡིན་ནོ།།
བདེན་པར་སྨྲ་བ་འདི་ཡིད་དབང་འཕྲོག་པའི་ལྟ་བ་ཞིག་ཡིན་མོད། དེ་ལྟ་ནའང་དཔེར་ན་འོག་ནས་མཐོང་བར་འགྱུར་བ་བཞིན། ང་ཚོའི་དེང་རབས་ཀྱི་དངོས་ཁམས་རིག་པའི་མདུན་ནས་དེ་དག་གིས་རང་ཚུགས་ཐུབ་པའི་སྐྱོན་སྤང་ཞིག་བྱེད་དགོས་ན་དཀའ་ངལ་ཤིན་ཏུ་ཆེན་པོ་ཞིག་ཏུ་གྱུར་ཟིན་པ་རེད། དཔེར་ན། ནུས་རྡུལ་དངོས་ཁམས་དེ་ནི་རང་བྱུང་གནས་ལུགས་དེའི་འཁྲུལ་མེད་ཀྱི་གསལ་བཤད་ཅིག་རེད། དེའི་དབང་དུ་བྱས་ན། ཐ་ན་གཞི་རྡུལ་ཞིག་གི་མགྱོགས་ཚད་དང་གོ་ས་ལྟ་བུ་ལ་བརྟག་དཔྱད་མཁན་ཞིག་གིས་ཚད་ལེན་བྱས་པར་མ་གྱུར་ན། གཞི་རྡུལ་དེ་དག་ལ་གཏན་ཁེལ་བའི་གནས་མེད་ཅིང་། གཏན་ཁེལ་བའི་མགྱོགས་ཚད་གང་ཡང་མེད་པ་ཡིན་ནོ། །
དེའི་ཕྱིར། ཚད་ལེན་དེས་མཇུག་འབྲས་ཤིག་བསྟན་ཐུབ་པ་དེ་ནི་ཚད་ལེན་བྱ་རྒྱུའི་ཚད་དེ་ལ་ཚད་ལེན་བྱེད་བཞིན་པའི་གནས་སྐབས་སུ་གྲངས་ཐང་དེ་ཡོད་པ་ཡིན་ཞེས་པ་ཙམ་ཞིག་སྨྲ་ན། དེ་ཡང་ཡང་དག་པ་ཞིག་མ་ཡིན་ནོ། །དངོས་གནས་བྱས་ན། རྣམ་པ་གང་ཡང་རུང་བ་ཞིག་གི་འོག་ནས།
རང་རྐྱ་བའི་དངོས་པོའམ་ཐ་ན་རང་རྐྱ་བའི་ཆོས་ཅུང་ཟད་ཀྱང་ཡོད་མི་སྲིད་ལ། དེ་དག་ནི་ཡན་ལག་གི་ཆོས་མང་པོ་འདུས་པའི་ཆ་ཤས་ཤིག་གི་ངོ་བོ་ཙམ་གྱིས་གནས་པ་ཡིན། མ་ཟད། གལ་སྲིད་དེ་ནི་བརྡ་འཕྲིན་ཀུན་རྫོགས་ཞེས་པའི་རིག་གཞུང་དེས་ར་སྤྲོད་བྱས་ན་འོས་པ་ཞིག་ཡིན་ལ།
དེ་ལྟ་ན་ང་ཚོ་དང་དེ་བཞིན་དུ་ང་ཚོའི་རྩ་བ་བཞི་པའི་འཇིག་རྟེན་འདི་ནི་དེ་ལས་ཀྱང་ཆེ་བའི་རྩ་བ་ལྔ་བའི་ཡུལ་དུས་ཀྱི་མུ་མཐའི་གཟུགས་བརྙན་ཙམ་ཞིག་ཡིན་སྲིད་དོ། །དེ་འདྲའི་རྣམ་པའི་འོག་ནས།
ད་ལྟ་ང་ཚོ་འཇིག་རྟེན་གྱི་གནས་གང་དུ་ཡོད་པའི་དོན་དེ་ཡང་གསོ་སྣོད་ཀྱི་ནང་གི་གསེར་ཉའི་སྣང་ཚུལ་དང་མཚུངས་པ་ཡིན་ནོ།།
བདེན་སྨྲ་བ་མཐར་ཐུག་པ་རྣམས་ཀྱིས། ཚན་རིག་རིག་གཞུང་གིས་དེ་འདྲའི་ལེགས་འགྲུབ་ལྡན་པའི་སྒོ་ནས་འཇིག་རྟེན་ལ་གསལ་བཤད་བྱེད་ཐུབ་པ་དེས། དེ་ཉིད་དངོས་གནས་ཡོད་པར་མཚོན་པ་ཡིན་ནོ་ཞེས་ཟེར། འོན་ཀྱང་སྣང་ཚུལ་གཅིག་ལ་ཡང་ཚན་རིག་གི་རིག་གཞུང་ཐ་དད་པས་གཏན་ནས་མི་མཚུངས་པའི་གོ་དོན་ཐ་དད་དུ་བཤད་ཐུབ་པ་ཡིན་ནོ། །དངོས་གནས་བྱས་ན།
ལེགས་གྲུབ་བྱུང་བར་ར་སྤྲོད་བྱས་ཟིན་པའི་རིག་གཞུང་འབོར་ཆེན་ཞིག་ནི། དེ་དང་མཚུངས་པར་ལེགས་འགྲུབ་བྱུང་ཞིང་། ཆེས་གསར་གྱི་དངོས་ཡོད་གོ་དོན་ཅན་གྱི་རིག་གཞུང་གསར་པས་ཚབ་བྱེད་འགྲོ་བ་ཡོད་དོ།།
སྲོལ་རྒྱུན་གྱི་ཐོག་ནས་བདེན་སྨྲ་བ་ཁས་མི་ལེན་པའི་མི་དེ་དག་ལ་བདེན་སྨྲ་འགོག་མཁན་ཟེར་བ་ཡིན། བདེན་སྨྲ་ལ་རྒོལ་མཁན་རྣམས་ཀྱིས་ནི། ཉམས་མྱོང་གི་ཤེས་བྱ་དང་རིག་གཞུང་གི་ཤེས་བྱ་གཉིས་མི་མཚུངས་པར་ཡིད་ཆེས་བྱེད་པ་རེད། ཁོང་ཚོས་བརྟག་དཔྱད་དང་ཚོད་ལྟ་ལ་དོན་སྙིང་དང་ལྡན་པ་ཡིན་ལ། རིག་གཞུང་དེ་ནི་བེད་སྤྱོད་དང་ལྡན་པའི་ལག་ཆ་ཙམ་ཞིག་ཡིན་པ་དང་། མ་ཟད་བརྟག་དཔྱད་ཐུབ་པའི་སྣང་ཚུལ་དེ་ཉིད་ལས་ཟབ་པའི་གནས་ལུགས་གང་ཡང་ཡོད་མི་སྲིད་ཅེས་རྒོལ་བར་བྱེད་དོ། །བདེན་སྨྲ་ལ་རྒོལ་མཁན་འགའ་ཞིག་གིས་ཐ་ན་ཚན་རིག་དེ་ཡང་མཐོང་དུ་རུང་བའི་ཆོས་ཙམ་གྱི་ཐོག་ཏུ་ཚོད་འཛིན་བྱེད་འོང་བ་རེད། དེའི་རྒྱུ་མཚན་གྱིས། དུས་རབས་བཅུ་དགུ་པའི་ནང་གི་མི་འབོར་ཆེན་ཞིག་གིས་རྡུལ་ཕྲན་དེ་ནམ་ཡང་ང་ཚོས་མཐོང་མི་ཐུབ་པའི་རྒྱུ་མཚན་གྱིས་རྡུལ་ཕྲན་གྱི་ལྟ་བ་དེ་དང་ལེན་མི་བྱེད་པ་རེད། དེ་དག་ལས་ཇོ་ཇི་པེ་ཁི་ལེ་༼༡༦༨༥ནས་༡༧༥༣བར༽དེ་ཤིན་ཏུ་ཐལ་ཆེ་བ་ཞིག་ཏུ་གྱུར་ཡོད། དེ་ཡང་ཁོས་ཤེས་པ་དང་བསམ་བློ་ལས་ལོགས་སུ་གྱུར་པའི་ཆོས་གང་ཡང་མེད་དོ་ཞེས་ཐག་གཅོད་བྱེད་པ་རེད། དབྱིན་ཇི་ཡི་རྩོམ་པ་པོ་དང་ཚིག་མཛོད་སྒྲིག་མཁས་པ་རབ་འབྱམས་པ་སེ་མུ་ཇོང་སོན་གྱི་གྲོགས་པོ་ཞིག་གིས་པེ་ཁི་ལེ་ཡི་འདོད་ཚུལ་སུན་འབྱིན་ཐུབ་མི་སྲིད་པར་སྨྲ་བ་ན། ཇོང་སོན་གྱི་རྣམ་འགྱུར་ནི་རྡོ་ཕ་བོང་ཆེན་པོ་ཞིག་གི་རྩར་སོང་ཏེ། དེ་ལ་རྡོག་ཐོ་གཅིག་རྒྱབ་ནས་ངས་འདི་འདྲ་བྱེད་ནས་ཁོ་ལ་རྒོལ་ལན་སྤྲད་རྒྱུ་ཡིན་ཞེས་སྒྲག་པ་གྲགས་སོ། །ཇོང་སོན་གྱི་རྐང་པ་ན་བའི་མྱོང་བ་དེ་ཡང་ཁོའི་སེམས་ནང་གི་མྱོང་བ་ཞིག་ཡིན་པ་ནི་སྨོས་མེད་རེད། དེའི་ཕྱིར་ཁོས་པེ་ཁི་ལེ་ཡི་འདོད་པ་དངོས་ལ་ད་དུང་ཡང་ལན་ཐེབས་མེད། འོན་ཀྱང་ཚུལ་དེ་ཉིད་ཀྱིས་མཚན་ཉིད་རིག་པ་བ་ཏེ་ཝེ་ཤུ་མོ་༼༡༧༡༡ནས་༡༧༧༦བར༽ཡི་ལྟ་བ་ལ་དངོས་གནས་འགྲེལ་བཤད་ཅིག་བྱས་པ་རེད། རྗེས་མ་དེས་ཕྱི་རོལ་གྱི་དངོས་པོ་འདི་དག་བདེན་པར་ཡོད་པར་ཡིད་ཆེས་བྱེད་པ་ལ་ལུགས་དང་མཐུན་པའི་རྒྱུ་མཚན་གང་ཡང་མེད་ན་ཡང་། ང་ཚོ་ལ་གདམ་ཁ་གཞན་མེད། དེ་ནི་དངོས་གནས་དེ་འདྲ་ཞིག་ཡིན་འོས་པར་བཟུང་བ་ཙམ་ཞིག་ཡིན་ནོ་ཞེས་བཤད་ཡོད་དོ།།
ལྟོས་པའི་དཔེ་རྣམ་གྱི་བདེན་སྨྲ་བས། ཕྱི་རོལ་བདེན་སྨྲ་བ་དང་ཕྱི་རོལ་བདེན་སྨྲ་ལ་རྒོལ་མཁན་གཉིས་ཀྱི་བར་གྱི་བསམ་བློ་དང་གྲུབ་མཐའི་ཁྱད་པར་གྱི་རྩོད་གླེང་དེ་དག་ཐམས་ཅད་ལ་སྙིང་པོ་སྤུ་ཙམ་མེད་པར་བྱས། ལྟོས་པའི་དཔེ་རྣམ་གྱི་བདེན་སྨྲ་བའི་དབང་དུ་བྱས་ནས། དཔེ་རྣམ་ཞིག་དངོས་གནས་བདེན་པ་ཡིན་ནམ་ཞེས་དྲིས་ན་སྙིང་པོ་ཅི་ཡང་མེད། དཔྱད་ཞིབ་དང་འགྲིག་མིན་དྲིས་ན་དེ་ལ་ད་གཟོད་སྙིང་པོ་དང་ལྡན་པ་ཡིན། གལ་སྲིད་དཔྱད་ཞིབ་དང་འགྲིག་པའི་དཔེ་རྣམ་མི་འདྲ་བ་དཔེར་ན་གསེར་ཉའི་པར་རིས་དང་ང་ཚོའི་པར་རིས་ལྟ་བུ་གཉིས་ཡོད་ན། དེ་གཉིས་ལས་གང་རུང་ཞིག་གཞན་དེ་ལས་ཀྱང་གནས་ལུགས་དང་མཐུན་ཆེ་བ་ཡིན་པར་བཟུང་དུ་མི་རུང་།
སྐབས་སུ་བབས་པའི་གནས་ཚུལ་གྱི་འོག་ནས། གང་ཞིག་སྟབས་བདེ་བ་ཙམ་ཞིག་ལེན་པར་བྱེད་དགོས་སོ། །དཔེར་ན། མི་ཞིག་ཉ་གསོ་སྣོད་ཀྱི་ནང་དུ་ཚུད་ཡོད་ན་གསེར་ཉའི་པར་རིས་དེ་ཉིད་བེད་སྤྱོད་དང་ལྡན་པ་ཡིན། འོན་ཀྱང་ལུས་དེ་ཉ་གསོ་སྣོད་ཀྱི་ཕྱི་རོལ་དུ་ཡོད་པ་ཡིན་ན། དེ་ལྟ་ན་ས་ཡི་གོ་ལའི་ཉ་གསོ་སྣོད་ཀྱི་ལྟོས་སའི་སྒྲོམ་གཞི་ལ་བརྟེན་ནས་རྒྱང་རིང་པོའི་དགུ་ཚིགས་མ་ལག་གི་ཕྱི་རོལ་གྱི་དོན་ལ་གསལ་བཤད་བྱས་ན། ཤིན་ཏུ་བླུན་པ་ཡིན། ཁྱད་པར་དུ་ས་ཡི་གོ་ལ་ནི་ཉི་མ་ལ་སྐོར་ནས་འགུལ་སྐྱོད་བྱེད་པ་དང་མ་ཟད་རང་ཉིད་ཀྱི་འཁོར་མདའ་ལ་བརྟེན་ནས་རང་འཁོར་བྱེད་པ་ཡིན་ལ། ཉ་གསོ་སྣོད་དེ་ནི་ས་ཡི་གོ་ལའི་རྗེས་སུ་འཁོར་འགྲོ་བ་ཡིན་ནོ།།
ང་ཚོས་ཚན་རིག་གི་ནང་དུ་དཔེ་རྣམ་གསར་སྐྲུན་བྱེད་པ་ཡིན་པ་ནི་སྨོས་མི་དགོས་པ་ཞིག་རེད།
དེ་ལྟ་ནའང་ང་ཚོས་རྒྱུན་གྱི་འཚོ་བའི་ནང་དུ་ཡང་དཔེ་རྣམ་གསར་སྐྲུན་བྱེད་སྲིད། ལྟོས་པའི་དཔེ་རྣམ་གྱི་ངོ་བོ་སྨྲ་བ་དེ་ཚན་རིག་དཔེ་རྣམ་ལ་འཚམས་པའི་བེད་སྤྱོད་ཡོད་པ་མ་ཟད། ང་ཚོ་མི་ཀུན་གྱིས་རྒྱུན་གྱི་འཇིག་རྟེན་འདི་ཉིད་ལ་འགྲེལ་བཤད་དང་རྒྱུས་ལོན་བྱེད་པའི་ཆེད་དུ་བྱུང་བའི་སེམས་ཡོད་དང་སེམས་མེད་ཀྱི་རྣམ་པའི་འོག་གི་སེམས་ཁམས་དཔེ་རྣམ་ལ་འཚམས་པའི་བེད་སྤྱོད་དང་ཡང་ལྡན་པ་ཡིན། བརྟག་དཔྱད་མཁན་ང་ཚོ་རང་ཉིད་ང་ཚོས་འཇིག་རྟེན་འདི་ཉིད་ལ་ངོས་འཛིན་བྱེད་པའི་ནང་ནས་ཕྱི་འདོན་བྱེད་ཐབས་མེད། ངོས་འཛིན་དེ་ཉིད་ནི་མྱོང་ཚོར་རྒྱུད་རིམ་དང་དེ
བཞིན་དུ་བསམ་གཞིག་དང་རིགས་འདེད་ལ་བརྟེན་ནས་བྱུང་བ་ཡིན། ང་ཚོའི་ངོས་འཛིན་དང་ང་ཚོའི་རིག་གཞུང་དེ་ཉིད་ལ་བརྟེན་པའི་དཔྱད་ཞིབ་ནི་ཐད་ཀར་བ་ཞིག་མ་ཡིན་པར། སྒྲིབ་མེད་མཐོང་ཤེལ་དང་མཚུངས་པའི་དངོས་པོའི་ཆོས་ཤིག་ལ་བརྟེན་ནས་བྱུང་བ་སྟེ། དེ་ཡང་ང་ཚོའི་མི་ཡི་ཀླད་པའི་འགྲེལ་བཤད་ཀྱི་སྒྲོམ་གཞི་ཡིས་གསར་བཟོ་བྱས་པ་ཞིག་ཡིན་ནོ།།
ལྟོས་པའི་དཔེ་རྣམ་གྱི་ངོ་བོ་སྨྲ་བ་ང་ཚོས་ཡུལ་མྱོང་བའི་ཚུལ་དང་འགྲིག་པ་དང་། མཐོང་ཚོར་ལ་ལྟོས་ནས་བཤད་ན། མི་ཡི་ཀླད་ཆེན་གྱིས་མིག་ཤེས་ཀྱི་དབང་རྩ་ལ་བརྟེན་ནས་བརྡ་འཕྲིན་རབ་དང་རིམ་པ་ལེན་པ་དང་། བརྡ་འཕྲིན་དེ་དག་དང་ཁྱོད་ཀྱིས་བརྙན་འཕྲིན་གྱི་ནང་ནས་མཐོང་བའི་པར་རིས་གཉིས་ནི་གཏན་ནས་མི་མཚུངས། མིག་ཚོར་དབང་རྩ་དེ་མིག་སྐྱི་དང་འབྲེལ་མཚམས་ཀྱི་གནས་སུ་ལྡོང་གནས་ཤིག་དང་ལྡན་པ་མ་ཟད། ད་དུང་ཡང་མཐོང་རྒྱ་ལ་འབྱེད་ཚད་མཐོ་བའི་ཁྱབ་ཁོངས་ཤིག་དང་ཡང་ལྡན་ཞིང་དེ་མིག་སྐྱིའི་ལྟེ་བའི་ཉེ་འཁོར་གྱི་ཏུས་གཅིག་ཙམ་གྱི་ཤིན་ཏུ་དོག་པའི་མཐོང་ཟུར་ཙམ་ལ་གནས་ཡོད། དེ་ནི་ཁྱོད་ཀྱིས་དཔུང་པ་བསྲིང་བའི་སྐབས་ཀྱི་མཐེ་བོང་གི་རྒྱ་ཆེ་ཆུང་དང་མཚུངས་པ་ཡིན། དེའི་ཕྱིར་ཁྱོད་ཀྱི་ཀླད་ཆེན་དུ་བསྐྱལ་བར་བྱས་པའི་ལས་སྣོན་མ་བྱས་པའི་གཞི་གྲངས་དེ་ནི་དཔེར་ན་ཁུང་བུ་ཞིག་དང་ལྡན་པ་དང་མཚུངས་པའི་ཡ་མཚན་ཆེ་བའི་པར་རིས་ཤིག་ཡིན། ལམ་སློང་བྱུང་བ་ཞིག་ནི། མི་ཡི་ཀླད་པས་གཞི་གྲངས་དེ་དག་ཐག་གཅོད་བྱེད་པ་ན། མིག་གཉིས་ཀྱི་ནང་འདྲེན་མཉམ་དུ་སྦྲེལ་བ་སྟེ། དེ་ཡང་ཤིན་ཏུ་ཉེ་བའི་ཡུལ་གྱི་མཐོང་ཚོར་མཚུངས་པ་དེས་དེ་གཉིས་ཀྱི་བར་མཚམས་མི་མངོན་པ་བྱས་ནས་དེ་གཉིས་གཅིག་ཏུ་བྱེད་པ་ཡིན། གཞན་ཡང་། ཀླད་ཆེན་གྱིས་མཐོང་བྱེད་སྐྱི་པགས་ལས་རྩ་བ་གཉིས་པའི་གཞི་གྲངས་ཀློག་པ་དང་དེ་ནས་གོ་རིམ་བསྒྲིགས་པ་དང་མ་ཟད་དེ་ལས་རྩ་བ་གསུམ་པའི་བར་སྟོང་སྣང་བརྙན་སྐྱེད་པར་བྱེད་པ་ཡིན། དེ་ཉིད་བཤད་སྟངས་གཞན་ཞིག་བྱས་ན། ང་ཚོས་མཐོང་བའི་འཇིག་རྟེན་འདི་ནི་ཀླད་ཆེན་གྱིས་བཟོས་པའི་སེམས་ཁམས་དཔེ་རིས་སམ་དཔེ་རྣམ་ཞིག་ཡིན་ཞེས་པའི་དོན་ཡིན་ནོ།།
དཔེ་རྣམ་གསར་བཟོ་བྱེད་པའི་ཕྱོགས་ནས། ཀླད་ཆེན་དེ་ནི་ཅི་འདྲའི་ལས་གོ་ཆོད་པོ་ཞིག་ཡིན། གལ་སྲིད་མི་རྣམས་ལ་མིག་ནང་གི་པར་རིས་སྟེང་འོག་ལོག་པར་སྒྱུར་བར་བྱེད་པའི་མིག་ཤེལ་ཞིག་སྒྲིག་ན། དུས་ཅུང་ཟད་སོང་བ་ན་ཀླད་ཆེན་གྱིས་དཔེ་རྣམ་དེ་བསྒྱུར་ཏེ་དངོས་པོ་རྣམས་སྟེང་འོག་མ་ལོག་པར་འཛིན་པར་བྱེད་པ་ཡིན། གལ་སྲིད་དེའི་རྗེས་སུ་ཡང་མིག་ཤེལ་ཕུད་ན།
དུས་ཅུང་ཟད་སོང་བའི་བར་དུ་ཁོང་ཚོས་མཐོང་བའི་འཇིག་རྟེན་དེ་ཉིད་ཀྱང་སྟེང་འོག་ལོག་པ་ཞིག་ཡིན་ལ། དེ་ནས་སླར་ཡང་སྔར་བཞིན་དུ་འགྱུར་འོང་བ་ཡིན། འདི་ཉིད་ཀྱིས། མི་ཞིག་གིས་ངས་སྐུབ་སྟེགས་ཤིག་མཐོང་བྱུང་ཞེས་བཤད་པའི་སྐབས་སུ། ཁོས་བཤད་པའི་དོན་དེ་ནི་སྐུབ་སྟེགས་ཀྱིས་སྤྲོས་པའི་འོད་ལ་བརྟེན་ནས་སྐུབས་སྟེགས་ཀྱི་སེམས་ཁམས་དཔེ་རིས་ཤིག་གམ་དཔེ་རྣམ་ཞིག་བཟོས་ཡོད་ཅེས་པའི་དོན་ཙམ་ཞིག་ཡིན། གལ་སྲིད་དཔེ་རྣམ་དེ་སྟེང་འོག་ལོག་ཡོད་ན། ཁོ་རང་སྐུབ་སྟེགས་ཀྱི་ཐོག་ཏུ་བསྡད་པའི་སྔོན་དུ། ལམ་སློང་ཞིག་གིས་ཁོའི་ཀླད་པས་དཔེ་རྣམ་དེ་བསྒྱུར་འགྲོ་བ་ཡིན་ནོ།།
ལྟོས་པའི་དཔེ་རྣམ་གྱི་ངོ་བོ་སྨྲ་བས་ཐག་གཅོད་དགོས་པའམ་ཡང་ན་མ་མཐར་ཡང་གཡོལ་ཐབས་བྱེད་དགོས་པའི་དོགས་པ་གཞན་ཞིག་ནི་ཡོད་པའི་དོན་དེ་ཉིད་ཡིན། དེ་ཡང་གལ་སྲིད་ང་རང་ཁང་པའི་ནང་དུ་སོང་བ་དང་ཅོག་ཙེ་མཐོང་བར་མ་གྱུར་ན། ངས་ཇི་ལྟར་བྱས་ནས་ཅོག་ཙེ་དེ་སྔར་བཞིན་ཡོད་པར་ཤེས་དགོས་སམ། དེ་ལྟ་ན་ང་ཚོས་མཐོང་མི་ཐུབ་པའི་དངོས་པོ། དཔེར་ན་གློག་རྡུལ་ལྟ་བུ་དང་རྒྱུ་རྡུལ་དང་བར་རྡུལ་རྩོམ་བྱེད་དུ་འདོད་པའི་ཁ་ཁི་ཡི་གཞི་རྡུལ་ཡོད་པའི་དོན་དེ་ཅི་ཞིག་ཡིན་ནམ་ཞེ་ན། མི་རྣམས་ལ་དཔེ་རྣམ་ཞིག་ཡོད་པ་ནི་སྨོས་མེད་རེད། དཔེ་རྣམ་དེའི་ནང་དུ། ང་ཚོ་གནས་དེ་ནས་བྲལ་བའི་སྐབས་སུ་ཅོག་ཙེ་མེད་པ་དང་། ཚུར་ལོག་པའི་སྐབས་སུ།
ཅོག་ཙེ་དེ་སྔར་གྱི་གནས་དེ་ཉིད་དུ་མངོན་འོང་བ་ཡིན་སྙམ་ན། དེ་ནི་ཤིན་ཏུ་བླུན་པ་ཞིག་ཡིན་པ་སྨོས་མེད་རེད། གལ་སྲིད་ང་རང་ཕྱི་རོལ་དུ་ཡོད་པ་ན་དཔེར་ན་གནམ་གཅལ་ཐང་དུ་ལྷུང་བ་ལྟ་བུའི་དོན་འགའ་ཞིག་བྱུང་བར་གྱུར་ན་ཇི་ལྟར་བྱེད་དགོས་སམ། ང་ཁང་པའི་ནང་ནས་བྲལ་བའི་སྐབས་སུ་ཅོག་ཙེ་མེད་པར་གྱུར་པའི་དཔེ་རྣམ་གྱི་འོག་ནས། རྗེས་མ་ང་རང་ནང་དུ་འཛུལ་བའི་སྐབས་སུ་གནམ་གཅལ་དུམ་བུའི་འོག་ཏུ་གྲོན་བརླག་ཏུ་སོང་བའི་ཅོག་ཙེའི་དུམ་བུ་མཐོང་བ་ལ་འགྲེལ་བཤད་བྱེད་ཐུབ་བམ། དེ་ལས་ཅོག་ཙེ་མི་གཡོ་བར་སྔར་གྱི་གནས་སུ་ཡོད་པའི་དཔེ་རྣམ་དེ་སླ་ཆེ་བ་དང་། མ་ཟད་དཔྱད་ཞིབ་ཚད་ལེན་དང་ཡང་འགྲིག་ཆེ་བ་ཡིན། མི་རྣམས་ཀྱིས་འདྲི་བར་བྱེད་ནུས་པ་ཡང་དེ་ཙམ་ཞིག་ཡིན།
ང་ཚོས་མཐོང་མི་ཐུབ་པའི་རྡུལ་ཕྲན་ཕལ་བའི་གཞི་རྡུལ་གྱི་རྣམ་པའི་འོག་ནས། གློག་རྡུལ་ནི་བེད་ཡོད་ཀྱི་དཔེ་རྣམ་ཞིག་ཡིན། དེས་སྤྲིན་ཁང་ཞིག་གི་ནང་གི་རྒྱུ་ལམ་དང་བརྙན་འཕྲིན་འཆར་སྦུག་ཐོག་གི་འོད་ཐིག་འདི་འདྲའི་རིགས་ཀྱི་དཔྱད་ཞིབ་མཇུག་འབྲས་དང་དེ་བཞིན་དུ་དེ་ལས་གཞན་པའི་སྣང་ཚུལ་མང་པོ་ཞིག་ལ་འགྲེལ་བཤད་བྱེད་ཐུབ་པ་ཡིན། ༡༨༩༦ལོར་དབྱིན་ཇི་ཡི་དངོས་ཁམས་རིག་པ་བ་ཇོང་སི་ཇོང་ཐང་མུ་སི་ཡིས་ཁམ་པི་རིད་ཅུས་སློབ་ཆེན་གྱི་ཁ་ཝེས་ཏིས་ཚོད་ལྟ་ཁང་ནས་གློག་རྡུལ་གསར་རྟོགས་བྱུང་བ་ཡིན་ཞེས་གྲགས་སོ། །ཁོས་སྟོང་རྐྱང་གི་ཤེལ་སྦུག་ནང་གི་གློག་རྒྱུན་ལ་བརྟེན་ནས་མོ་སྣེའི་འཕྲོ་ཐིག་སྣང་ཚུལ་ཞེས་པའི་ཚོད་ལྟ་བྱས། ཚོད་ལྟའི་ནང་ནས་ཁོ་ལ་སྤོབས་པ་ཆེན་པོའི་མཇུག་འབྲས་ཞིག་ཐོབ། དེ་ཡང་ཡ་མཚན་ཆེ་བའི་འཕྲོ་ཐིག་དེ་ནི་ཤིན་ཏུ་ཕྲ་བའི་ཕྲ་རྡུལ་གྱིས་གྲུབ་ཡོད་ལ། དེ་འདྲའི་ཕྲ་རྡུལ་དེ་ནི་རྡུལ་ཕྲན་རྩོམ་བྱེད་ཀྱི་དངོས་པོ་ཡིན། དེའི་སྐབས་སུ་ཡང་རྡུལ་ཕྲན་དེ་ནི་རགས་པའི་དངོས་པོ་རྣམས་ཀྱི་རྩོམ་གཞིར་གྱུར་ཅིང་དེ་ལས་ཆུང་བའི་ཆ་ཤས་ཕྱེ་རྒྱུ་མེད་པ་ཞིག་ཡིན་པར་འདོད་པ་རེད། ཐང་མུ་སི་ཡིས་གློག་རྡུལ་དེ་མཐོང་ཐུབ་མེད་ལ། ཁོའི་ཚོད་ལྟ་ཁང་གི་ནང་ནས་ཀྱང་ཐད་ཀར་རམ་ཤིན་ཏུ་གསལ་པོའི་སྒོ་ནས་ཁོའི་སྔོན་དཔག་དེ་ར་སྤྲོད་བྱས་མེད། འོན་ཀྱང་། རྨང་གཞིའི་ཚན་རིག་གི་ཐོག་གི་བེད་སྤྱོད་ཡིན་ནའང་འདྲ། དངོས་ཡོད་ཀྱི་བཟོ་སྐྲུན་གྱི་ཐོག་ཏུ་བེད་སྤྱོད་གང་ཞིག་ཡིན་པའི་དབང་དུ་བཏང་ན་ཡང་། ཐམས་ཅད་ཀྱིས་དཔེ་རྣམ་འདི་ཉིད་གཙོ་ཆེན་ཞིག་ཡིན་པར་ར་སྤྲོད་བྱས་ཡོད་ལ། ད་ལྟ་ནི་དངོས་ཁམས་རིག་པ་བ་ཐམས་ཅད་ཀྱང་གློག་རྡུལ་འདི་ནི་མཐོང་མི་ཐུབ་པའི་དབང་དུ་བྱས་ན་ཡང་ཡོད་པར་ཡིད་ཆེས་བྱེད་པ་ཡིན་ནོ།།
ཁ་ཁི་ཡང་ང་ཚོས་མཐོང་མི་ཐུབ། དེ་ནི་རྡུལ་སྙིང་གི་ནང་གི་རྒྱུ་རྡུལ་དང་བར་རྡུལ་གྱི་རང་བཞིན་ལ་གསལ་བཤད་བྱེད་པའི་དཔེ་རྣམ་ཞིག་རེད། ཁ་ཁི་ཡིས་རྒྱུ་རྡུལ་དང་བར་རྡུལ་རྩོམ་པ་ཡིན་ཟེར་མོད་ཀྱི། ཁ་ཁི་ཡི་བར་གྱི་འཆིང་ཤུགས་དེ་སོ་སོར་གྱེས་རིམ་བཞིན་དུ་ཇེ་ཆེ་ལ་འགྲོ་བ་ཡིན་ལ། དེའི་དབང་གིས་རང་རྐྱ་བའི་ཁེར་རྐྱང་གི་ཁ་ཁི་རང་དབང་བ་ནི་རང་བྱུང་གི་ནང་དུ་ཡོད་མི་སྲིད་པ་ཡིན། དེའི་ཕྱིར་ང་ཚོས་དུས་ནམ་ཡིན་ཡང་ཁ་ཁི་མཐོང་མི་ཐུབ། དེ་ལས་ལྡོག་སྟེ། དེ་དག་ནི་ནམ་ཡིན་ན་ཡང་གསུམ་རེ་ཚོ་རེ་༼རྒྱུ་རྡུལ་དང་བར་རྡུལ༽བྱས་ནས་གནས་པའམ་ཡང་ན་ཁ་ཁི་དང་ཁ་ཁི་ལྡོག་མ་ཆ་འགྲིག ༼ མཚམས་རྡུལ༽ དུ་གནས་པ་ཡིན་ལ། དེ་དག་ནི་འགྱིག་སྐུད་ཀྱིས་ལྷན་ཅིག་ཏུ་སྦྲེལ་ཡོད་པ་དང་མཚུངས་པ་ཡིན་ནོ།།
ཁ་ཁི་དཔེ་རྣམ་དེ་ཐེངས་དང་པོ་བསྟན་པའི་རྗེས་ཀྱི་ལོ་ཟླའི་ནང་དུ། མི་རྣམས་ཀྱིས་རྟག་པར་གལ་སྲིད་ཁྱོད་ཀྱིས་ནམ་ཡང་ཁ་ཁི་རྐྱང་པ་ཞིག་ཐ་དད་དུ་དབྱེ་མི་ཐུབ་ན། ཁ་ཁི་ཡོད་པར་བཤད་པ་ལ་དོན་སྙིང་ཞིག་ཡོད་དམ་ཞེས་པའི་དོགས་གནས་དེ་ལ་རྩོད་གླེང་བྱེད་པ་རེད། གཞི་རྡུལ་ཕལ་པའི་ཕལ་པ་འགའ་ཞིག་འདུས་ཚུལ་སྣ་ཚོགས་པས་ལྷན་ཅིག་ཏུ་འདུས་པ་ལས་གཞི་རྡུལ་འགའ་ཞིག་རྩོམ་པར་འདོད་པའི་བསམ་ཚུལ་དེས་འདུས་གྲུབ་རྩ་རིགས་ཤིག་མཁོ་འདོན་བྱས་པ་དང་།
དེའི་དབང་གིས་རྡུལ་སྙིང་དེའི་རང་བཞིན་དེ་ལ་ཤིན་ཏུ་སླ་ལ་མི་རྣམས་ཀྱི་ཡིད་དབང་འགུག་པའི་འགྲེལ་བཤད་བྱེད་ཐུབ་པར་གྱུར། འོན་ཀྱང་དངོས་ཁམས་རིག་པ་བ་རྣམས་ཀྱིས་གཞི་རྡུལ་དེ་དག་ལས་འོང་བའི་གཞི་གྲངས་བསྡོམས་རྩིས་རི་མོའི་ཐོག་གི་འབུར་དོད་ཆུང་ཆུང་དེ་དག་གཞི་རྡུལ་དངོས་གནས་པ་ཡོད་པའི་སྒྲུབ་བྱེད་ཡིན་པར་ཁས་ལེན་བྱེད་མོད་ཀྱི། འོན་ཀྱང་། དངོས་ཁམས་རིག་པ་བ་འབོར་ཆེན་ཞིག་ལ་བལྟོས་ནས་བཤད་ན། དེ་འདྲའི་ཐ་ན་རིག་གཞུང་གི་ཐོག་ནས་ཀྱང་མཐོང་བར་མི་ཐུབ་པའི་གཞི་རྡུལ་དངོས་ཀྱི་ཁྱད་གཤིས་དེ་འདྲ་ཞིག་ཡོད་པར་ཁས་ལེན་བྱེད་དགོས་ན་བསྒྲུབ་ཐུབ་དཀའ་བ་རེད། དེ་ལྟ་ནའང་། ལོ་གྲངས་འདི་འདྲའི་མང་པོའི་ནང་དུ། ཁ་ཁི་དཔེ་རྣམ་གྱི་སྔོན་དཔག་དེ་གནད་ལ་ཇེ་ཁེལ་དུ་འགྱུར་རིམ་བཞིན་དུ། དེ་ལ་རྒོལ་བའི་སྒྲ་སྐད་དེ་ཡང་ཇེ་ཆུང་ལ་སོང་། ལག་པ་བཅུ་བདུན་དང་ལྡན་ཞིང་། དམར་ཕྱིའི་མིག་དང་དེ་བཞིན་དུ་རྣ་བའི་ནང་ནས་མར་གྱི་སྙིང་པོ་གཏོང་བར་བྱེད་པའི་ཕྱི་སྐར་གྱི་སྐྱེ་དངོས་ཞིག་གིས་ང་ཚོ་དང་མཐུན་པའི་ཚད་ལེན་ཚོད་ལྟ་བྱེད་པ་དང་། འོན་ཀྱང་དེས་ཁ་ཁི་ཡི་གསལ་བཤད་ལ་བརྟེན་མི་དགོས་པ་དེ་འདྲ་བ་ནི་མཐའ་གཅིག་ཏུ་ཡོད་སྲིད་པ་ཞིག་ཡིན། དེ་ལྟ་ནའང་ལྟོས་པའི་དཔེ་རྣམ་གྱི་བདེན་སྨྲ་བའི་དབང་དུ་བྱས་ན། ཁ་ཁི་ཡོད་པ་དེ་ནི་ང་ཚོའི་ཉིང་རྡུལ་ཕལ་བའི་གཞི་རྡུལ་དེས་འཁོར་སྤྱོད་ཇི་ལྟར་བྱེད་པའི་བརྟག་དཔྱད་ཀྱི་རང་བཞིན་དང་མཐུན་པའི་དཔེ་རྣམ་ཞིག་ཡིན་ནོ།།
ལྟོས་པའི་དཔེ་རྣམ་གྱི་བདེན་སྨྲ་བས་དཔེར་ན་གལ་སྲིད་འཇིག་རྟེན་འདི་ཉིད་ཚད་དང་བཅས་པའི་འདས་པའི་དུས་གང་ཡང་རུང་བ་ཞིག་ལ་གསར་དུ་བྱུང་བ་ཡིན་ན། དེའི་སྔོན་དུ་ཅི་ཞིག་བྱུང
མྱོང་ཡོད་དམ་ཞེས་འདྲི་བ་ལྟ་བུའི་རིགས་ལ་དྲིས་ལན་གྱི་སྒྲོམ་གཞི་ཞིག་མཁོ་འདོན་བྱེད་ཐུབ་པ་ཡིན། གནའ་སྔ་མོའི་ཡེ་ཤུ་ཆོས་ལུགས་པའི་མཚན་ཉིད་རིག་པ་བ་སན་ ཨོ་ཀུ་སི་ཐན་༼༣༥༤ནས་༤༣༠ཀྱི་བར༽གྱིས། དེའི་དྲིས་ལན་ནི། དེ་འདྲའི་རིགས་ཀྱི་དྲི་བ་འདོན་མཁན་ལ་བྱེད་པ་པོ་ལྷ་ཆེན་གྱིས་དམྱལ་ཁམས་ཤིག་གྲ་བསྒྲིགས་བྱས་ཡོད་ཅེས་པ་དེ་མ་ཡིན་པར། དུས་ཚོད་དེ་ཉིད་ལྷ་ཆེན་གྱིས་བྱས་པའི་འཇིག་རྟེན་གྱི་གཤིས་ལུགས་ཤིག་ཡིན། གསར་སྐྱེད་བྱེད་པའི་སྔོན་དུ་དུས་ཚོད་དེ་ཡོད་པ་མ་ཡིན་ཞེས་པ་དེ་ཉིད་པར་བཤད་པར་བྱས་ཡོད་ལ། ཁོས་ནི་ད་དུང་གསར་སྐྱེད་དེ་ཡང་འདས་པའི་དུས་མི་རིང་བ་ཞིག་ལ་བྱུང་ཡོད་པའི་ཡིད་ཆེས་བྱེད་པ་རེད། འདི་ནི་ཡིན་སྲིད་པའི་དཔེ་རྣམ་ཞིག་རེད། དེ་འཇིག་རྟེན་གསར་སྐྱེད་ཀྱི་གཏམ་རྒྱུད་དེ་དངོས་གནས་ཡིན་པར་ཡིད་ཆེས་བྱེད་པའི་མི་རྣམས་ཀྱི་མོས་པ་དང་མཐུན་པ་ཡིན། དེ་ལྟར་ཡིན་ན། འཇིག་རྟེན་འདི་ཉིད་ཀྱི་ཐོག་ཏུ་ཡོད་པའི་འགྱུར་རྡོ་དང་དེ་ལས་གཞན་པའི་སྒྲུབ་བྱེད་ཀྱིས་ས་ཡི་གོ་ལ་ནི་དེ་ལས་ཀྱང་སྔ་བའི་དུས་ལ་བྱུང་བ་ཡིན་པར་མངོན་པར་བྱས་ཡོད་པས། ༼འགྱུར་རྡོ་དེ་དག་དེ་ན་བཞག་པ་དེ་ནི་མི་རྣམས་མགོ་རྨོངས་པར་བྱེད་པའི་ཆེད་དུ་ལྷ་ཆེན་གྱིས་གནས་དེ་ན་བཞག་པ་ཞིག་ཡིན་ནམ༽ དེ་ལྟ་ནའང་། ད་དུང་ཡང་དཔེ་རྣམ་གཞན་ཞིག་ཡོད་དུ་རུང་། དཔེ་རྣམ་འདི་ཉིད་ཀྱི་ནང་དུ་དུས་ཚོད་དེ་མི་ལོ་དུང་ཕྱུར་བརྒྱ་དང་སོ་བདུན་ཙམ་ལ་ཡར་འདེད་བྱས་ན་འབར་གས་ཆེན་པོ་ལ་ཐུག་འོང་བ་ཡིན། དཔེ་རྣམ་དེ་ཉིད་ཀྱིས་ལོ་རྒྱུས་དང་ས་གཤིས་རིག་པའི་སྒྲུབ་བྱེད་རྣམས་ཚུད་པའི་དེང་རབས་ཀྱི་དཔྱད་ཞིབ་ཕལ་ཆེ་བ་ལ་འགྲེལ་བཤད་བྱེད་ཐུབ། དེ་ནི་ང་ཚོ་ལ་ཡོད་པའི་འདས་པའི་དུས་ཀྱི་འགྲེལ་བཤད་ཆེས་ལེགས་ཤོས་དེ་ཡིན། དཔེ་རྣམ་གཉིས་པ་དེས་ནི་འགྱུར་རྡོ་དང་འགྱེད་འཕྲོའི་རང་བཞིན་གྱི་ཟིན་བྲིས་དང་། དེ་བཞིན་དུ་ང་ཚོས་རྒྱང་རིང་པོ་འོད་ལོ་བརྒྱ་ཕྲག་ཁ་ཤས་ཀྱི་ཕྱི་རོལ་ནས་འོང་བའི་སྐར་ཚོགས་མ་ལག་གི་འོད་སྡུད་ལེན་བྱེད་པའི་དངོས་ཡོད་ཀྱི་དོན་རྣམས་ལ་འགྲེལ་བཤད་བྱེད་ཐུབ་པ་ཡིན་ནོ། །དེའི་ཕྱིར། འབར་གས་ཆེན་པོ་ཞེས་པའི་དཔེ་རྣམ་འདི་ནི་དཔེ་རྣམ་དང་པོ་དེ་ལས་ཀྱང་བེད་སྤྱོད་ཡོད་ཆེ་བ་ཡིན། དེ་ལྟར་ཡིན་མོད་ཀྱི། དཔེ་རྣམ་འདི་ཉིད་ནི་དཔེ་རྣམ་གཞན་དེ་ལས་བདེན་པ་ཡིན་ཆེ་ཞེས་པ་བཤད་དུ་རུང་བ་ནི་མ་ཡིན་ནོ།།
མི་འགའ་ཞིག་གིས་དུས་ཚོད་དེ་འབར་གས་ཆེན་པོ་ལས་ཀྱང་སྔ་བའི་དཔེ་རྣམ་ལ་ཡར་འདེད་བྱེད་དུ་རུང་བར་འདོད་པའི་ལྟ་བ་ལ་རྒྱབ་སྐྱོར་བྱེད་པ་ཡིན། དུས་ཚོད་དེ་འབར་གས་ཆེན་པོ་ལས་སྔ་བའི་དཔེ་རྣམ་ལ་ཡར་འདེད་བྱས་པ་དེས་སྔར་ལས་ཀྱང་བཟང་བའི་སྒོ་ནས་དེང་རབས་ཀྱི་ཚད་ལེན་ལ་འགྲེལ་བཤད་བྱེད་ཐུབ་མིན་དེ་མིག་སྔར་ད་དུང་མི་གསལ། དེའི་རྒྱུ་མཚན་ཡང་འཇིག་རྟེན་རིམ་འགྱུར་བྱེད་པའི་ངེས་སྲོལ་དེ་འབར་གས་ཆེན་པོའི་གནས་ནས་མེད་པའི་དབང་གིས་རེད།
གལ་སྲིད་དེ་འདྲ་ཞིག་ཡིན་ན། འབར་གས་ཆེན་པོ་ལས་སྔ་བའི་དུས་ཀྱི་དཔེ་རྣམ་ཞིག་གསར་སྐྲུན་བྱེད་པ་ལ་སྙིང་པོ་ཅི་ཡང་མེད། དེའི་རྒྱུ་མཚན་ཡང་དེའི་སྐབས་སུ་ཡོད་པའི་དངོས་པོ་ཞིག་ལ་ད་ལྟ་དཔྱད་ཞིབ་ཚད་ལེན་བྱེད་པའི་འབྲས་བུ་ཅུང་ཟད་ཀྱང་ཡོད་མི་སྲིད་པས་ཡིན། དེ་ལྟ་ན་ང་ཚོས་འབར་གས་ཆེན་པོ་དེ་ཉིད་འཇིག་རྟེན་གསར་འབྱུང་ཉིད་ཡིན་པའི་འདོད་ཚུལ་འདི་བཟུང་ན་ལེགས་པ་ཡིན་ནོ།།
དཔེ་རྣམ་ལེགས་པོ་ཞིག་གི་ངོ་བོ།
༡ དེ་ནི་མཛེས་ལྡན་ཞིག་ཡིན།
༢ དེ་ལ་ནི་གང་འདོད་ཀྱིས་བསྒྱུར་རུང་རང་བཞིན་ཤིན་ཏུ་ཉུང་བའམ་སྙོམ་སྒྲིག་བྱེད་རུང་གི་རྒྱུ་ཆ་ཉུང་བ་ཡིན།
༣ དེས་མ་འོངས་པའི་དཔྱད་ཞིབ་ལ་ཞིབ་ཅིང་ཕྲ་བའི་སྔོན་དཔག་བྱེད་ཐུབ་ལ།
གལ་སྲིད་སྔོན་དཔག་དེ་དག་ཇི་བཞིན་ཐོག་ཏུ་མ་ཁེལ་ན། ཚད་ལེན་གྱིས་དཔེ་རྣམ་དེ་ཉིད་ཀྱི་བདེན་བརྫུན་འབྱེད་ཐུབ་པ་ཞིག་ཡིན་ནོ།།
དཔེར་ན། ཨ་རིས་སོ་ཐོས་དི་ཡི་རིག་གཞུང་གི་ནང་དུ། འཛམ་གླིང་འདི་ནི་ས་དང་རླུང་། མེ་དང་ཆུ་སྟེ་རྒྱུ་བཞི་ཡིས་གྲུབ་པ་ཡིན་ལ། མ་ཟད་དངོས་པོ་འགུལ་སྐྱོད་བྱེད་པ་ནི་རང་ཉིད་ཀྱི་དམིགས་ཡུལ་གྱི་ཆེད་དུ་ཡིན་པར་འདོད། རིག་གཞུང་འདི་ནི་མཛེས་ལྡན་ཞིག་དང་། མ་ཟད་སྙོམ་སྒྲིག་བྱེད་རུང་གི་རྒྱུ་ཆ་མེད། འོན་ཀྱང་རྣམ་པ་མང་པོ་ཞིག་གི་འོག་ནས། དེས་ཐག་ཆོད་པའི་སྔོན་དཔག་གང་ཡང་བྱས་མེད་ལ། སྔོན་དཔག་བྱེད་པའི་སྐབས་སུ་ཡང་། དེ་ནི་རྟག་པར་ཚད་ལེན་དང་མི་འགྲིག་པ་ཞིག་རེད། སྔོན་དཔག་དེ་དག་གི་ནང་གི་གཅིག་ནི། དངོས་པོའི་དམིགས་ཡུལ་ནི་འོག་ཏུ་ལྷུང་བ་དེ་ཡིན་པས། དེའི་ཕྱིར་ཅུང་ཟད་ལྗིད་ཆེ་བའི་དངོས་པོ་དེ་འོག་ཏུ་ལྷུང་མགྱོགས་པར་འདོད། ག་ལེ་ལོ་ཡི་སྔོན་དུ་མི་སུས་ཀྱང་དོན་དེ་བདེན་མིན་ལྟ་བསམ་མ་མྱོང་། ཁོས་ཕིས་ས་མཆོད་རྟེན་ཡོན་པོའི་ཐོག་ནས་དངོས་པོ་ལྕིད་མོ་བཏང་ནས་ཚད་ལེན་ཚོད་ལྟ་བྱས་པའི་གཏམ་རྒྱུད་ཅིག་འདུག་མོད། དེ་ནི་བཅོས་མ་ཞིག་ཡིན་སྲིད་པ་རེད། འོན་ཀྱང་ཁོང་ཚོས་དངོས་པོ་མི་འདྲ་བ་སྣ་ཚོགས་པ་གསེག་ངོས་ནས་མར་འགྲིལ་དུ་བཅུག་པ་དང་། མ་ཟད་དེ་དག་ཐམས་ཅད་ལ་མགྱོགས་ཚད་མཐུན་པར་ཡོད་པར་བརྟག་དཔྱད་ཐུབ་ཡོད་ལ། འདི་ཉིད་ཨ་རིས་སི་ཐོས་དི་ཡི་འདོད་ཚུལ་དང་འགལ་བ་རེད།
གོང་གི་ཚད་དེ་ནི་དོན་སྤྱི་ཙམ་ཞིག་ཡིན་པར་མངོན་གསལ་རེད། དཔེར་ན། མཛེས་ལྡན་རང་ཉིད་ཀྱང་ལས་སླ་མོའི་སྒོ་ནས་ཚད་ལེན་བྱེད་ཐུབ་པའི་ཆོས་ཤིག་མ་ཡིན། འོན་ཀྱང་ཚན་རིག་པས་དེ་ལ་གནད་ཆེན་བྱེད་པ་རེད། དེ་ཡང་རང་བྱུང་ངེས་སྲོལ་དེས་ནི་གནས་ཚུལ་ཁྱད་པར་བ་རྙོག་འཛིང་ཅན་མང་པོ་ཞིག་སྤྱི་འགྲོས་སླ་མོ་ཞིག་ཏུ་སྡུད་པར་བྱེད་པ་དེ་མཚོན་པ་ཡིན་པའི་རྒྱུ་མཚན་གྱིས་རེད། མཛེས་ལྡན་དེས་ནི་རིག་གཞུང་གི་ཚུལ་ཞིག་མཚོན་པ་ཡིན། འོན་ཀྱང་དེ་དང་སྙོམ་སྒྲིག་བྱེད་རུང་གི་དཔྱད་གྲངས་དང་མི་ལྡན་པ་ལ་ཡང་དམ་དུ་འབྲེལ་ཡོད། དེའི་རྒྱུ་མཚན་ཡང་།
རིག་གཞུང་རང་ཉིད་ལ་ཉམས་གསོ་བྱེད་དགོས་ངེས་ཀྱི་དཔྱད་གྲངས་སྣ་ཚོགས་ཡོད་པ་ཡིན་ན་མཛེས་ལྡན་རིག་གཞུང་ཞིག་གཏན་ནས་མ་ཡིན། ཨེ་ཡན་སེ་ཐན་གྱི་བཤད་སྟངས་ཀྱི་དབང་དུ་བྱས་ན། རིག་གཞུང་དེ་ཤིན་ཏུ་སླ་བ་ཞིག་དགོས་མོད། ཐལ་ཆེ་བའི་སླ་བ་དེ་འདྲ་ཡང་མི་རུང་ངོ་ཞེས་པ་བཞིན་ཡིན། ཐོ་ལེ་མེན་གྱིས་སྐོར་ཟླུམ་གྱི་ཐོག་ཏུ་སྐོར་ཟླུམ་སྣན་པའམ་ཡང་དེའི་སྟེང་དུ་སླར་ཡང་སྐོར་ཟླུམ་སྣན་པར་བྱེད་པ་ཡིན། ཡར་སྙན་པའི་རྙོག་འཛིང་རང་བཞིན་དེས་དཔེ་རྣམ་དེ་གནད་ལ་ཐིག་པར་འགྱུར་ཐུབ་སྲིད་མོད། འོན་ཀྱང་དཔེ་རྣམ་གསར་བཟོ་བྱས་ཏེ་ཁྱད་དམིགས་ཀྱི་ཚད་ལེན་ཞིག་དང་འགྲིག་ཐབས་བྱེད་པ་དེ་ཚན་རིག་པའི་ཡིད་ལ་མི་འགྲོ་བ་རེད། དེ་ནི་གཞི་གྲངས་ཀྱི་དཀར་ཆག་ཅིག་དང་མཚུངས་པ་ཡིན་གྱི་རིག་གཞུང་ཞིག་དང་མི་མཚུངས། དེའི་ཕྱིར་དེ་ནི་རིག་གཞུང་བཟང་པོ་ཞིག་གི་གྲངས་སུ་མི་འགྲོ་བ་ཡིན།
ལེའུ་ལྔ་པའི་ནང་དུ། ང་ཚོས་མཐོང་བར་འགྱུར་བའི་མི་མང་པོ་ཞིག་གིས་རྩ་བའི་གཞི་རྡུལ་གྱི་ཕན་ཚུན་གྱི་བྱེད་ལས་གསལ་བཤད་བྱེད་པའི་ཚད་ལྡན་གྱི་དཔེ་རྣམ་དེ་མཛེས་ལྡན་ཞིག་ཡིན་པའི་གྲངས་སུ་མི་འགྲོ་སྙམ་པར་བྱེད། དཔེ་རྣམ་དེ་ནི་ཐོ་ལེ་མེན་གྱི་སྐོར་ཟླུམ་ལས་ཀྱང་ལེགས་གྲུབ་ཡིན་ཆེ་བ་ཡིན། དེས་ནི་གཞི་རྡུལ་གསར་པ་འགའ་ཞིག་དཔྱད་ཞིབ་ཐུབ་པའི་སྔོན་དུ་དེ་ཉིད་ཡོད་པར་སྔོན་དཔག་ཐུབ། མ་ཟད་ལོ་བཅུ་ཕྲག་ཁ་ཤས་ཀྱི་ནང་ནས་གནད་ལ་ཐིག་ཚད་ཀྱི་རང་བཞིན་ཤིན་ཏུ་ཆེན་པོའི་སྒོ་ནས་ཚོད་ལྟའི་མཇུག་འབྲས་འབོར་ཆེན་ཞིག་ལ་གསལ་བཤད་བྱས་ཡོད།
འོན་ཀྱང་དེ་ལ་ནི་སྙོམ་སྒྲིག་བྱེད་རུང་གི་དཔྱད་གྲངས་བཅུ་ཕྲག་ཁ་ཤས་དང་ལྡན་པ་ཡིན། དཔྱད་གྲངས་དེ་དག་ནི་དཔྱད་ཞིབ་ཚད་ལེན་དང་མཉམ་སྦྲེལ་ཐུབ་པའི་ཆེད་དུ་བཅོས་བསྒྲིག་བྱེད་དགོས་པ་ཡིན་གྱི། རིག་གཞུང་རང་ཉིད་ཀྱིས་ཐག་གཅོད་བྱེད་མི་ཐུབ་པ་ཡིན་ནོ།།
བཞི་པ་ནི། མི་རྣམས་ཧ་ལས་པར་བྱེད་པའི་སྔོན་དཔག་གསར་པ་ཞིག་མ་འཁྲུལ་བའི་སྒོ་ནས་ར་སྤྲོད་བྱེད་ཐུབ་པའི་སྐབས་སུ། ཚན་རིག་པ་ལ་རྟག་པར་བག་ཆགས་ཟབ་མོ་བཞག་འོང་བ་ཡིན།
ཕྱོགས་གཞན་ཞིག་ནས་དཔེ་རྣམ་ཞིག་གསར་རྟོགས་བྱུང་ཞིང་དེ་ལ་སྐྱོན་དང་ལྡན་པ་མཐོང་བ་ན།
ཡོངས་ཁྱབ་ཀྱི་ཚུར་སྣང་ཞིག་ནི་ཚོད་ལྟ་ནོར་བ་རེད་ཅེས་ཟེར་བ་རེད། གལ་སྲིད་དེ་འདྲ་ཞིག་མ་ཡིན་པར་ར་སྤྲོད་བྱས་ན་ཡང་། མི་རྣམས་ཀྱིས་རྒྱུན་དུ་སྔར་བཞིན་དུ་དཔེ་རྣམ་དེ་ཉིད་འདོར་བར་མི་བྱེད་པར། བཟོ་བཅོས་བྱས་པ་ལ་བརྟེན་ནས་དེ་ཉིད་སླར་གསོ་ཐུབ་ཐབས་བྱེད། དངོས་ཁམས་རིག་པ་བ་རྣམས་ཀྱིས་རྩོལ་བ་ཆེན་པོའི་སྒོ་ནས་ཁོང་ཚོས་བསྔག་པའི་ཡུལ་གྱི་རིག་གཞུང་དེ་དག་བསྐྱབ་ཐུབ་རེ་བྱས་ན་ཡང་། བཟོ་བཅོས་བྱས་རིམ་བཞིན་དུ་ངོ་བོ་འགྱུར་ནས་བཅོས་མའི་རང་བཞིན་དང་། མི་གསལ་བར་འགྱུར་བས། རིག་གཞུང་དེ་ཉིད་ཀྱང་དེའི་དབང་གིས་མཛེས་ལྡན་མིན་པར་གྱུར་པའི་སྐབས་སུ། མི་རྣམས་ཀྱི་རིག་གཞུང་ལ་བཟོ་བཅོས་བྱེད་པའི་མོས་པ་དེ་ཡང་ཇེ་ཆུང་ལ་འགྱུར་འགྲོ་བ་ཡིན་ནོ།།
གལ་སྲིད་དཔྱད་ཞིབ་གསར་པ་དང་འགྲིག་པ་ལ་དགོས་ངེས་ཀྱི་ཐལ་ཆེ་བའི་བཟོ་བཅོས་ཤིན་ཏུ་མང་པོ་དགོས་པར་གྱུར་ན། དེ་ཉིད་ཀྱིས་དཔེ་རྣམ་གསར་པ་ཞིག་དགོས་པ་མཚོན་པ་ཡིན།
གཡོ་མེད་འཇིག་རྟེན་གྱི་ལྟ་བ་ནི་དཔེ་རྣམ་རྙིང་པ་ཞིག་དཔྱད་ཞིབ་གསར་པའི་རྐྱེན་གྱིས་ཕྱི་ནུར་བྱས་སོང་བའི་དངོས་དཔེ་ཞིག་ཡིན། དུས་རབས་ཉི་ཤུ་པའི་ལོ་རབས་ཉི་ཤུ་པའི་ནང་ནས་ཚན་རིག་པ་འབོར་ཆེན་ཞིག་ནི་འཇིག་རྟེན་འདི་གཡོ་བ་མེད་པ་ཞིག་གམ་ཡང་ན་ཆེ་ཆུང་གི་ཚད་དེ་མི་འགྱུར་བ་ཞིག་ཡིན་པར་ཡིད་ཆེས་བྱེད་པ་རེད། ཕྱིས་སུ་ཨེ་ཏི་ཝན+ཧ་པན་གྱིས་༡༩༢༩ལོར་ཁོ་རང་གི་དཔྱད་ཞིབ་དེ་ཁྱབ་བསྒྲགས་བྱས་པས། དེ་ལས་འཇིག་རྟེན་ཡར་འཕེལ་བཞིན་ཡོད་པར་གསལ་བར་བྱས་ཡོད། ཧ་པན་གྱིས་སྐར་ཚོགས་མ་ལག་གིས་གཏང་བའི་འོད་དེ་ཚད་ལེན་བྱེད་ཐུབ་པ་ཡིན་གྱི། འཇིག་རྟེན་ཡར་འཕེལ་བཞིན་ཡོད་པ་དེ་ཐད་ཀར་ཚད་ལེན་བྱེད་ཐུབ་འོང་བ་ནི་མ་ཡིན་ནོ། །འོད་དེ་དག་ལ་ཁྱད་གཤིས་ཀྱི་མཚོན་རྟགས་རེ་དང་འགྲོགས་ནས་ཡོད་པའམ། ཡང་ན། སྐར་ཚོགས་མ་ལག་སོ་སོའི་གྲུབ་ཆ་ལ་བརྟེན་པའི་འོད་རིམ་དང་ལྡན་པ་ཡིན་ཞེས་པའི་དོན་ཡིན། གལ་སྲིད་སྐར་ཚོགས་མ་ལག་དེ་ང་ཚོ་ལ་ལྟོས་ནས་འགུལ་སྐྱོད་བྱེད་པ་ཡིན་ན། འོད་རིམ་དེ་ལ་ཚད་ངེས་ཅན་གྱི་འགྱུར་བ་ཐེབས་འོང་། དེའི་ཕྱིར། ཧ་པན་གྱིས་རྒྱང་རིང་གི་སྐར་ཚོགས་མ་ལག་གི་འོད་རིམ་ལ་དབྱེ་ཞིབ་བྱས་པས་དེ་དག་གི་མགྱོགས་ཚད་དེ་གཏན་ལ་འབེབས་ཐུབ། ཁོ་རང་གིས་དང་པོར་ང་ཚོ་དང་བྲལ་ནས་འགུལ་སྐྱོད་བྱེད་པའི་སྐར་ཚོགས་མ་ལག་གི་གྲངས་དེ་དང་ང་ཚོ་ལ་ཉེ་བར་བཅར་ནས་འགུལ་སྐྱོད་བྱེད་འོང་བའི་སྐར་ཚོགས་མ་ལག་གི་གྲངས་དེ་མཉམ་པ་ཞིག་ཡིན་སྲིད་པའི་ཚོད་དཔག་བྱས། འོན་ཀྱང་དེ་ལས་ལྡོག་སྟེ། སྐར་ཚོགས་མ་ལག་ཐམས་ཅད་ཀྱང་ང་ཚོ་དང་ཁ་བྲལ་བའི་འགུལ་སྐྱོད་བྱེད་བཞིན་ཡོད་པ་ཁོས་ཤེས་རྟོགས་བྱུང་བ་དང་། མ་ཟད་ང་ཚོ་དང་ཇི་ཙམ་ཐག་རིང་གི་ས་ལ་ཡོད་པ་དེ་ཙམ་གྱི་འགུལ་སྐྱོད་ཀྱི་ཚད་དེ་ཡང་མགྱོགས་པ་ཡོད་པར་ཤེས་རྟོགས་བྱུང་བས། ཧ་པན་གྱིས་འཇིག་རྟེན་འདི་ནི་ཡར་ཇེ་ཆེ་ལ་འཕེལ་བཞིན་ཡོད་པའི་མཇུག་སྡོམ་དེ་ཐུབ་པར་གྱུར། འོན་ཀྱང་མི་གཞན་པ་རྣམས་ཀྱིས་སྔར་གྱི་དཔེ་རྣམ་དེ་ཉིད་འཁྲེགས་བཟུང་བྱས་ནས། མི་གཡོ་བའི་འཇིག་རྟེན་གྱི་སྒྲོམ་གཞིའི་ནང་ནས་ཁོའི་དཔྱད་ཞིབ་ལ་འགྲེལ་བཤད་ཐུབ་ཐབས་བྱས། དཔེར་ན་ཁ་ལི་ཧྥོར་ནི་ཡ་བཟོ་སྐྲུན་རིག་པ་དང་རང་བྱུང་རིག་པའི་སློབ་གླིང་གི་དངོས་ཁམས་རིག་པ་བ་ཧྥུ་རེ་ཟི་ཟི་ཝེ་ཁི་ཡིས་འོད་ཐིག་དེ་བར་ཐག་ཤིན་ཏུ་རིང་པོ་བརྒལ་ནས་བགྲོད་པར་བྱེད་པ་ན་ནུས་ཚད་དེ་ཉིད་ང་ཚོས་མཐོང་མི་ཐུབ་པའི་རྒྱུ་རྐྱེན་གང་རུང་ཞིག་གིས་དལ་གྱིས་མེད་པར་བྱེད་འགྲོ་བ་ཡིན་སྲིད་ཅེས། ནུས་ཚད་ཤོར་བ་དེ་ཡང་འོད་རིམ་གྱི་འགྱུར་བའི་ལྟོས་ཟླར་ཡོད་པས། དེས་ཀྱང་ཧ་པན་གྱི་ཚད་ལེན་དེ་ལ་འགྲེལ་བཤད་ཐུབ་པ་ཡིན་ཞེས་བཤད་པ་དང་། ཧ་པན་གྱི་རྗེས་ཀྱི་ལོ་བཅུ་ཕྲག་འགའ་ཞིག་གི་ནང་དུ་ཡང་། ཚན་རིག་པ་འབོར་ཆེན་ཞིག་གིས་གཡོ་མེད་ཀྱི་ལྟ་བ་དེ་ཉིད་ཀྱི་རྒྱུན་སྐྱོང་བར་བྱས་མོད། འོན་ཀྱང་ཆེས་རང་བྱུང་གི་དཔེ་རྣམ་དེ་ནི་ཧ་པན་གྱི་འཇིག་རྟེན་ཡར་འཕེལ་གྱི་དཔེ་རྣམ་དེ་ཉིད་ཡིན་པས། དེང་སང་དེ་ཉིད་དང་ལེན་བྱས་ཟིན་པ་རེད།
འཇིག་རྟེན་འདི་ཉིད་ལ་དབང་སྒྱུར་བའི་ངེས་སྲོལ་ལ་འཚོལ་ཞིབ་བྱེད་པའི་སྐབས་སུ། ང་ཚོས་དཔེར་ན་གཞི་རྒྱུ་བཞི་ཡི་རིག་གཞུང་དང་། ཐོ་ལེ་མེན་དཔེ་རྣམ། ཚ་རྒྱུ་རིག་གཞུང་དང་འབར་གས་ཆེན་པོའི་རིག་གཞུང་སོགས་རིག་གཞུང་ངམ་དཔེ་རྣམ་འབོར་ཆེན་ཞིག་བསྟན་ཡོད། ང་ཚོའི་བདེན་པར་ཡོད་པའི་གོ་དོན་དང་འཇིག་རྟེན་གྱི་རྩ་བའི་གྲུབ་ཆའི་གོ་དོན་དེ་ནི་རིག་གཞུང་དཔེ་རྣམ་མམ་ལྟ་བ་འགྱུར་རིམ་བཞིན་དུ་དེ་དག་མི་མཚུངས་པར་འགྱུར་འགྲོ་བ་ཡིན། དཔེར་ན། འོད་ཀྱི་རིག་གཞུང་ལ་བསམ་གཞིག་ཞིག་བྱས་ན། ནེ་ཐོན་གྱིས་འོད་དེ་ནི་གཞི་རྡུལ་ཆུང་ངུའམ་རྡུལ་ཕྲ་རབ་ཀྱིས་གྲུབ་པ་རེད་བསམ་པར་བྱེད། འདི་ཉིད་ཀྱིས་ཅིའི་ཕྱིར་འོད་དེ་དྲང་ཐིག་ཅིག་ལ་བརྟེན་ནས་མདུན་དུ་བགྲོད་པར་བྱེད་ལ་འགྲེལ་བཤད་བྱས་པ་རེད་ལ། མ་ཟད་ནེ་ཐོན་གྱིས་དེ་ཉིད་སྤྱད་ནས་འོད་དེ་དཔེར་ན་མཁའ་དབུགས་ལས་ཤེལ་ལ་ཞུགས་པའམ་མཁའ་དབུགས་ནས་ཆུ་ནང་དུ་ཞུགས་པ་ལྟ་བུ་མཚམས་སྦྱོར་དངོས་པོ་གཅིག་ནས་གཞན་ཞིག་ལ་ཞུགས་པའི་སྐབས་སུ་དེ་ཉིད་འཁྱོག་པོ་དང་འཁྱོག་སྤྲོས་སུ་ཡོད་པའི་རྒྱུ་མཚན་དུ་འགྲེལ་བཤད་བྱེད་པ་རེད།
འོན་ཀྱང་ཕྲ་རྡུལ་གྱིས་ནེ་ཐོན་རང་ཉིད་ཀྱི་དཔྱད་ཞིབ་ཐུབ་པའི་ནེ་ཐོན་གདུབ་ཀོར་ཞེས་གྲགས་པའི་སྣང་ཚུལ་ལ་འགྲེལ་བཤད་མི་ཐུབ། སྒྲིབ་མེད་མཐོང་ཤེལ་ཞིག་ངོས་མཉམ་པའི་ལྡོག་འཕྲོའི་པང་ལེབ་ཅིག་གི་ཐོག་ཏུ་བཞག་པ་དང་། མ་ཟད་ནྭ་འོད་ལྟ་བུ་ཁ་དོག་གཅིག་རྐྱང་ཅན་གྱི་འོད་ཅིག་དེ་ལ་གཏད་ནས་སྤྲོས་ཏེ། སྟེང་ནས་འོག་ཏུ་བལྟས་ན་སྒྲིབ་མེད་མཐོང་ཤེལ་དང་པང་ལེབ་འཕྲད་པའི་མཚམས་དེ་ལྟེ་བར་བྱས་པའི་སྣང་མུན་སྤེལ་མའི་གདུབ་ཀོར་རབ་དང་རིམ་པ་མཐོང་འོང་། འོད་རྡུལ་སྨྲ་བའི་ལུགས་ལ་བརྟེན་ནས་སྣང་ཚུལ་དེ་ལ་འགྲེལ་བཤད་བྱེད་དགོས་ན་དཀའ་ངལ་ཤིན་ཏུ་ཆེན་པོ་ཡིན། འོན་ཀྱང་འགུལ་རླབས་སྨྲ་བའི་དབང་དུ་བྱས་ན་འགྲེལ་བཤད་བྱེད་ཐུབ་པ་ཡིན་ནོ། །འོད་ཀྱི་འགུལ་རླབས་སྨྲ་བའི་དབང་དུ་བྱས་ན། དེ་ལ་འོད་ཀྱི་རྐྱེན་ཐེབས་སྣང་ཚུལ་གྱིས་བྱས་པའི་སྣང་ཀོར་དང་མུན་ཀོར་ཟེར་བ་ཡིན་ལ། ཆུ་རིས་ལྟ་བུའི་རླབས་དེ་ནི་རླབས་རྩེ་དང་རླབས་གཤོང་སྤེལ་མ་མང་པོས་གྲུབ་པ་ཡིན། རླབས་ཕན་ཚུན་འཕྲད་པ་ན། གལ་སྲིད་དེ་དག་གི་རླབས་རྩེ་དང་རླབས་རྩེ། རླབས་གཤོང་དང་རླབས་གཤོང་ལྟ་བུ་གཅིག་གྱུར་དུ་འགྲིག་ཡོད་ན། དེ་དག་ཕན་ཚུན་ཆེར་སྐྱེད་ནས་རླབས་ཆེན་པོ་ཉིད་དུ་གྲུབ་འོང་བ་ཡིན། འདི་ལ་སྐྱེད་འགྱུར་རྐྱེན་ཐེབས་ཟེར། འདི་འདྲའི་གནས་ཚུལ་གྱི་འོག་ནས། རླབས་དེ་ལ་མཐུན་མཚན་ཟེར་བ་ཡིན་ལ། སྣེར་གྱུར་གཞན་ཞིག་ནི། རླབས་ཕན་ཚུན་འཕྲད་པ་ན། རླབས་ཤིག་གི་རླབས་རྩེ་དེ་ཉིད་རླབས་གཞན་ཞིག་གི་རླབས་གཤོང་དང་འཕྲད་སྲིད། དེ་འདྲའི་གནས་ཚུལ་གྱི་འོག་ནས་རླབས་དེ་ཕན་ཚུན་དུ་མེད་པར་བྱེད་འགྲོ་ལ། རླབས་དེ་ལ་ལྡོག་མཚན་ཟེར་བ་ཡིན། དེ་འདྲའི་རྣམ་པ་དེ་ལ་ཞི་འགྱུར་རྐྱེན་ཐེབས་ཟེར་བ་ཡིན་ནོ།།
ནེ་ཐོན་གདུབ་ཀོར་གྱི་ནང་དུ། སྣང་བའི་གདུབ་ཀོར་དེ་ལྟེ་བ་ལས་ཅུང་ཟད་ཆོད་པའི་གནས་སུ་ཡོད་ཅིང་། གནས་འདི་དག་ཏུ་མཐོང་ཤེལ་དང་ལྡོག་འཕྲོའི་པང་ལེབ་བར་དུ་ཆོད་པའི་ཚད་དེས། མཐོང་ཤེལ་ལས་ལྡོག་སྤྲོས་བྱས་པའི་འོད་རླབས་དང་ལྡོག་འཕྲོའི་པང་ལེབ་ནས་ལྡོག་སྤྲོས་བྱས་པའི་འོད་རླབས་འཛོལ་ཚད་དེ་དངོས་གྲངས་༼༡ ༢ ༣ སོགས༽ལྡབ་འཕར་བྱས་ནས།
སྐྱེད་འགྱུར་རྐྱེན་ཐེབས་འབྱུང་བར་བྱེད། ༼རླབས་ཚད་ཅེས་པ་དེ་ནི་རླབས་ཤིག་གི་རླབས་རྩེའམ་རླབས་གཤོང་དང་རླབས་རྗེས་མའི་རླབས་རྩེའམ་རླབས་གཤོང་གི་བར་གྱི་བར་ཐག་དེ་ལ་ཟེར།༽
ཕྱོགས་གཞན་ཞིག་ནས། མུན་པའི་གདུབ་ཀོར་དེ་ནི་ལྟེ་བ་དང་བྲལ་བའི་བར་ཐག་དེ་མི་མཚུངས་པ་ཡིན་པས། གནས་དེ་དག་ཏུ་རླབས་གཉིས་པོའི་འཛོལ་ཚད་དེ་དངོས་གྲངས་ཕྱེད་མའི་༼༡/༢
༢/༣ ༢/༥ སོགས་༽ལྡབ་འཕར་ཡིན་པས། དེས་ཞི་འགྱུར་རྐྱེན་ཐེབས་སྐྱེད་པར་བྱེད། དེ་ཡང་མཐོང་ཤེལ་ལས་ལྡོག་སྤྲོས་བྱས་པའི་རླབས་དང་པང་ལེབ་ལས་ལྡོག་སྤྲོས་བྱས་པའི་རླབས་གཉིས་ཕན་ཚུན་མེད་པར་བྱེད་པ་རེད།
དུས་རབས་བཅུ་དགུ་པའི་ནང་ནས་མི་རྣམས་ཀྱིས་སྣང་ཚུལ་འདི་ཉིད་ཀྱིས་འགུལ་རླབས་རིག་པ་དེ་ཉིད་བདེན་པ་དང་། གཞི་རྡུལ་སྨྲ་བ་དེ་ནོར་འཁྲུལ་ཡིན་པར་ར་སྤྲོད་བྱས་པ་རེད་བསམ་པ་རེད། དེ་ལྟ་ནའང་། དུས་རབས་ཉི་ཤུ་པའི་སྟོད་ཙམ་ནས། ཨེ་ཡན་སེ་ཐན་གྱིས་འོད་རྡུལ་ལམ་ནུས་རྡུལ་གྱིས་རྡུལ་ཕྲན་གྱི་ཐོག་ཏུ་རྒྱབ་པས་གློག་རྡུལ་འབྱུང་བ་དེས་འོད་གློག་ནུས་སྣང་༼ད་ལྟ་བརྙན་འཕྲིན་དང་གྲངས་ཀའི་པར་ཆས་ལ་སྤྱད་བཞིན་པ་དེ་ཡིན༽ལ་འགྲེལ་བཤད་བྱེད་དུ་རུང་བར་ར་སྤྲོད་བྱས། དེ་ལྟ་ན། འོད་དེས་ནི་གཞི་རྡུལ་ཡང་ཡིན་ལ་རླབས་ཀྱང་ཡིན་པའི་སྤྱོད་པ་བསྟན་པར་བྱེད་པ་རེད།
རླབས་ཀྱི་བསམ་བློ་དེ་མི་རྣམས་ཀྱི་སྙིང་གི་གཏིང་དུ་ཞུགས་པ་དེ་ཡང་། མི་རྣམས་ཀྱིས་རྒྱ་མཚོ་ཆེན་པོ་མཐོང་མྱོང་བའི་རྒྱུ་མཚན་གྱིས་ཡིན་སྲིད་པའམ། ཡང་ན་རྡེའུ་ལྷུང་བའི་རྫིང་བུ་མཐོང་མྱོང་བའི་རྒྱུ་མཚན་གྱིས་ཡིན་སྲིད་དོ། །དངོས་གནས་བྱས་ན། གལ་སྲིད་ཁྱོད་ཀྱིས་རྡེའུ་གཉིས་རྫིང་བུའི་ནང་དུ་དབྱུག་པ་ན། གོང་གི་དཔེ་རིས་ལྟ་བུའི་རྐྱེན་ཐེབས་ཀྱི་བྱེད་ལས་དེ་མཐོང་ཐུབ་སྲིད། ཆང་ལྟ་བུ་ཞིག་ཁྱོད་ཀྱིས་འཐུང་མང་བར་གྱུར་ན་མ་གཏོགས་དེ་ལས་གཞན་པའི་གཤེར་གཟུགས་རྣམས་ལས་སྣང་ཚུལ་དེ་མཐོང་ཐུབ་སྲིད། བྲག་རྡོ། རྡོ་རིལ་དང་བྱེ་མ་སོགས་ཀྱི་ཐོག་ནས་གཞི་རྡུལ་གྱི་གོ་དོན་དེ་ལ་རྒྱུས་ཆེན་པོ་ཡོད་ངེས་རེད། འོན་ཀྱང་ཆོས་གཅིག་ཉིད་གཞི་རྡུལ་ཞིག་ཡིན་པར་བཤད་དུ་རུང་ལ་རླབས་ཤིག་ཡིན་པར་ཡང་བཤད་དུ་རུང་བའི་རྡུལ་རླབས་གཉིས་ལྡན་གྱི་བསམ་བློ་དེ། རྒྱུན་གྱི་ཉམས་མྱོང་གི་དབང་དུ་བྱས་ནས་བཤད་ན། དེ་ནི་དཔེར་ན་ཁྱོད་ཀྱིས་བྱེ་རྡོ་དུམ་བུ་ཞིག་འཐུང་དུ་རུང་ཞེས་བཤད་པ་ནང་བཞིན་ཡ་མཚན་ཆེན་པོ་ཞིག་ཡིན་ནོ།།
དེ་འདྲ་བའི་གཉིས་ལྡན་གྱི་རང་བཞིན་ལྟ་བུ། རིག་གཞུང་འགལ་བ་གཉིས་ཀྱིས་མ་འཁྲུལ་བའི་སྒོ་ནས་སྣང་ཚུལ་གཅིག་གི་རྣམ་པ་ལ་འགྲེལ་བཤད་བྱེད་པ་དེ་ལྟོས་པའི་དཔེ་རྣམ་གྱི་བདེན་སྨྲ་དང་གཅིག་གྱུར་དུ་སོང་ཡོད། རིག་གཞུང་ཀུན་གྱིས་རང་གཤིས་སམ་གནས་ལུགས་འགའ་ཞིག་ལ་འགྲེལ་བཤད་བྱེད་ཐུབ་ལ། རིག་གཞུང་གང་ཞིག་ཡིན་ན་ཡང་རིག་གཞུང་གཞན་ཞིག་ལས་ཀྱང་ཆེས་ལེགས་པའི་སྒོ་ནས་གནས་ལུགས་ལ་འགྲེལ་བཤད་བྱེད་ཐུབ་པ་དེ་འདྲ་ནི་ཡོད་མི་སྲིད་དོ།།
འཇིག་རྟེན་འདི་ཉིད་ལ་དབང་སྒྱུར་བའི་ངེས་སྲོལ་ལ་བསམ་བློ་གཏང་ན། ང་ཚོས་བཤད་ཐུབ་པ་ཞིག་ནི། འཇིག་རྟེན་འདི་ཉིད་ཀྱི་ཕྱོགས་ཐམས་ཅད་ནས་འགྲེལ་བཤད་བྱེད་ཐུབ་པའི་གྲངས་རྩིས་ཀྱི་དཔེ་རྣམ་མམ་རིག་གཞུང་ཞིག་ཕལ་ཆེར་མི་སྲིད་དོ་ཞེས་པ་དེ་ཙམ་ཞིག་ཡིན་ནོ། །དེ་ལས་ལྡོག་སྟེ་སྔོན་རྗོད་ཀྱི་ནང་ནས་བཤད་པ་བཞིན་ཨེམ་རིག་གཞུང་ཞེས་པ་དེ་ནི་རིག་གཞུང་དྲྭ་རྒྱ་ཞིག་ཡིན་སྲིད། ཨེམ་རིག་གཞུང་དྲྭ་རྒྱའི་ནང་ནས་རིག་གཞུང་ཀུན་གྱིས་ཁྱབ་ཁོངས་ངེས་ཅན་ཞིག་གི་སྣང་ཚུལ་ཕྱོགས་རེ་བ་ལ་འགྲེལ་བཤད་ཤིན་ཏུ་ལེགས་པ་རེ་བྱེད་ཐུབ། ཁྱབ་ཁོངས་དེའི་ནང་གི་ཕན་ཚུན་སྣོལ་བའི་གནས་དེ་དྲྭ་རྒྱའི་ནང་གི་རིག་གཞུང་མི་མཚུངས་པ་དེ་དག་གནས་ཐོད་ན། དེ་དག་ཀུན་ཀྱང་རིག་གཞུང་གཅིག་གི་ཆ་ཤས་སོ་སོ་ཡིན་པར་བཤད་དུ་རུང་བ་ཡིན། འོན་ཀྱང་དྲྭ་རྒྱ་འདི་ཉིད་ཀྱི་ནང་དུ་རིག་གཞུང་རང་རྐྱ་བ་གཅིག་གིས་འཇིག་རྟེན་གྱི་ཆ་ཤས་དཔེར་ན་རང་བྱུང་གི་ཤུགས་རིགས་ཐམས་ཅད་དང༌། ཤུགས་དེ་དང་ལྡན་པའི་གཞི་རྡུལ། དེ་བཞིན་དུ་ཐམས་ཅད་འབྱུང་སའི་དུས་ཚོད་དང་བར་སྟོང་གི་སྒྲོམ་གཞི་ཐམས་ཅད་ལ་འགྲེལ་བཤད་བྱེད་ཐུབ་པ་ནི་གཅིག་ཀྱང་མེད་དོ། །དེ་འདྲའི་རྣམ་པ་དེས་སྲོལ་རྒྱུན་གྱི་དངོས་ཁམས་རིག་པ་བའི་གཅིག་གྱུར་གྱི་དམིགས་འདུན་དེ་འགྲུབ་མི་ཐུབ་མོད། འོན་ཀྱང་ལྟོས་པའི་དཔེ་རྣམ་གྱི་བདེན་སྨྲའི་སྒྲོམ་གཞིའི་ནང་དུ་ནི་དང་ལེན་བྱེད་ཐུབ་པ་ཡིན་ནོ།།
ང་ཚོས་ལེའུ་ལྔ་བའི་ནང་ནས་གོམ་གང་མདུན་སྤོས་ཀྱི་སྒོ་ནས་གཉིས་ལྡན་རང་བཞིན་དང་ཨེམ་རིག་གཞུང་དེ་ཉིད་འཆད་པར་འགྱུར་ལ། འོན་ཀྱང་དེའི་སྔོན་དུ། ང་ཚོ་ནུས་རྡུལ་སྨྲ་བའི་ནང་དུ་འགྲོ་བར་བྱེད། དེ་ནི་དེང་རབས་ཀྱི་རང་བྱུང་ལྟ་བའི་རྨང་གཞིའི་རྩ་བའི་རིགས་པ་དེ་ཉིད་ཡིན། ང་ཚོས་བདམ་རུང་ལོ་རྒྱུས་ཞེས་པའི་ནུས་རྡུལ་གྱི་ཐབས་ཚུལ་དེ་ཉིད་ལ་ཁྱད་པར་དུ་ཡིད་གཏན་ཆེན་པོ་བྱེད་པ་ཡིན། འདོད་ཚུལ་དེ་ཉིད་ཀྱི་དབང་དུ་བྱས་ན། འཇིག་རྟེན་འདི་ཉིད་ནི་རང་རྐྱང་བ་གཅིག་རྐྱང་དུ་གནས་པའམ་ཡང་ན་ལོ་རྒྱུས་གཅིག་རྐྱང་ཅན་ཞིག་མ་ཡིན་པར། འབྱུང་རུང་ཀུན་གྱི་འཇིག་རྟེན་ཆ་ཚང་བ་རེ་ནུས་རྡུལ་བསྐྱར་བརྩེགས་ཞེས་པའི་ནང་དུ་མཉམ་དུ་གནས་པ་ཡིན། འདི་ཉིད་ཉན་ཙམ་བྱས་ན་ཁྱོད་རང་ཁང་པའི་ནང་ནས་ཁ་བྲལ་ནས་གཞན་དུ་སོང་བ་ན་ཁང་པ་དེའི་ནང་གི་ཅོག་ཙེ་དེ་ཡང་མེད་པར་གྱུར་ཟིན་པ་ཡིན་ཞེས་པའི་རིག་གཞུང་ནང་བཞིན་ཤིན་ཏུ་འགལ་བ་ཞིག་ཡིན། འོན་ཀྱང་འདི་འདྲའི་གནས་ཚུལ་ནི། ཁོ་རང་གིས་དངོས་སུ་ཉམས་སུ་མྱོང་བའི་ཚོད་ལྟ་ཀུན་གྱིས་ར་སྤྲོད་བྱས་ཡོད་པ་ཡིན་ནོ།།

ལེའུ་བཞི་པ། བདམ་རུང་གི་ལོ་རྒྱུས།

༡༩༩༩ལོར་དངོས་ཁམས་རིག་པ་བ་འགའ་ཞིག་གིས་ཨོ་སི་ཐྲི་ཡ་ནས་འགོག་པང་ཞིག་ལ་གཏད་ནས་རྐང་རྩེད་སྤོ་ལོ་དང་མཚུངས་པའི་རྡུལ་ཕྲན་མང་པོ་རིམ་བཞིན་དུ་འཕེན་པར་བྱས།
སོལ་རྡུལ་དྲུག་ཅུ་རེས་གྲུབ་པའི་འདུས་རྡུལ་དེ་དག་ལ་སྐབས་འགའ་ཞིག་ཏུ་ནི་པོ་ཁི་རིལ་བུ་ཞེས་འདོགས་པར་བྱེད། དེའི་རྒྱུ་མཚན་ཡང་ཨར་ལས་རིག་པ་བ་པོ་ཁི་མེ་སི་ཐི་ཧྥེས་ལེར་གྱིས་དེ་འདྲའི་དབྱིབས་དང་ལྡན་པའི་འཛུགས་བསྐྲུན་དངོས་པོ་ཞིག་བཟོ་མྱོང་བས་ཡིན། ཧྥེས་ལེར་གྱི་ཐུང་ལམ་ཐོག་ཟླུམ་སྒྲིག་གཞི་དེ་མིག་སྔར་འཛམ་བུའི་གླིང་ནས་ཆེས་ཆེ་བའི་རྐང་རྩེད་སྤོ་ལོའི་དབྱིབས་ལྡན་གྱི་དངོས་པོ་དེ་ཡིན་སྲིད་ལ། པོ་ཁི་རིལ་བུ་དེ་ནི་ཆེས་ཆུང་བ་དེ་ཡིན། འཕེན་སའི་དམིགས་འབེན་གྱི་གྱང་ངོས་དེ་ལ་དངོས་གནས་བྱས་ན་པོ་ཁི་རིལ་བུ་བགྲོད་རུང་གི་རྒྱུ་ལམ་གཉིས་ཡོད། འདུས་རྡུལ་རྣམས་ལ་ཞིབ་དཔྱད་དང་གྲངས་བགྲང་བདེའི་ཆེད་དུ་གྱང་གི་ཕྱི་ལོག་ཏུ་འཆར་ཡོལ་ཞིག་དང་མཚུངས་པའི་དངོས་པོ་ཞིག་དངོས་ཁམས་རིག་པ་བ་རྣམས་ཀྱིས་སྒྲིག་འགོད་བྱས་ཡོད།
གལ་སྲིད་ང་ཚོས་རྐང་རྩེད་སྤོ་ལོ་དངོས་ཀྱིས་དེ་དང་རིགས་མཐུན་པའི་ཚོད་ལྟ་ཞིག་བྱས་ན།
རྐང་རྩེད་སྤོ་ལོའི་ལག་མ་སྤྱིར་བཏང་བ་ཞིག་གིས། ཇི་ཙམ་མགྱོགས་ན་དེ་ཙམ་ལེགས་པའི་ཚུལ་གྱིས་རྒྱུན་མི་ཆད་པར་སྤོ་ལོ་གཡུག་དགོས། སྤོ་ལོའི་ལག་མ་དེ་ང་ཚོས་སྲུབས་གཉིས་དང་ལྡན་པའི་གྱང་ཞིག་གི་མདུན་དུ་བཞག་པ་དང་། གྱང་དེའི་ཕྱོགས་གཞན་ཞིག་ན་དྲྭ་རྒྱ་རིང་མོ་ཞིག་དེ་དང་མཉམ་གཤིབ་ཀྱིས་སྒྲིག་འགོད་བྱེད་པ་དང་། དེས་འཕང་པའི་སྤོ་ལོ་མང་ཆེ་བ་ནི་གྱང་ངོས་ལ་ཕོག་ནས་ཚུར་འཕར་འོང་། གལ་སྲིད་སྲུབས་ཀ་དེ་སྤོ་ལོ་དེ་ལས་ཅུང་ཟད་ཅིག་ཆེ་བ་ཡིན་ན། གྱང་དེའི་ཕྱོགས་གཞན་ཞིག་ན་ཚད་མཐོ་བའི་མཉམ་གཤིབ་ཀྱི་སྤོ་ལོའི་རྒྱུན་འབབ་རྒྱུག་པར་བྱེད་ལ།
གལ་སྲིད་སྲུབས་ཀ་དེ་ད་དུང་དེ་ལས་ཀྱང་ཆེ་ཙམ་ཡིན་ན། རྒྱུན་འབབ་རེ་རེ་བཞིན་རླུང་གཡབ་ཀྱི་དབྱིབས་ཅན་དུ་ཅུང་ཟད་རྒྱ་སྐྱེད་པར་བྱེད། དཔེར་ན་གོང་གི་དཔེ་རིས་བཞིན་དུ་ཡིན།
ཡིད་ལ་ཟུངས་དང་། གལ་སྲིད་ང་ཚོས་སྲུབས་ཀ་གཅིག་ཤོས་བཀག་ན། དེ་ལ་ལྟོས་པའི་སྤོ་ལོའི་རྒྱུན་ལུགས་དེ་མེད་པར་གྱུར་འགྲོ་ལ། འོན་ཀྱང་དེས་རྒྱུན་ལུགས་གཞན་པ་དེ་ལ་ཤུགས་རྐྱེན་གང་ཡང་མེད། གལ་སྲིད་ང་ཚོས་སླར་ཡང་སྲུབས་དེ་ཕྱེ་བར་བྱས་ན། དེ་ལྟ་ན་ཕར་ཕྱོགས་ཀྱི་གཏན་ཁེལ་བའི་གནས་གང་ཡིན་གྱི་ནང་དུ་ལྷུང་བའི་སྤོ་ལོའི་གྲངས་ཚད་དེ་འཕེལ་བར་འགྱུར།
དེའི་རྒྱུ་མཚན་ཡང་དང་པོ་ནས་ཕྱེས་ཡོད་པའི་སྲུབས་ཀ་ནས་བརྒྱུད་དེ་སོང་བའི་སྤོ་ལོ་དང་དེའི་སྟེང་དུ་སླར་ཡང་ཕྱེས་པའི་སྲུབས་ཀ་ནས་འོང་བའི་སྤོ་ལོ་གཞན་བསྣན་པའི་རྒྱུ་མཚན་གྱིས་ཡིན། དེ་ཉིད་བཤད་སྟངས་གཞན་ཞིག་བྱས་ན། སྦུབས་ཀ་གཉིས་ཀ་དུས་མཉམ་དུ་ཕྱེས་པའི་སྐབས་སུ་ང་ཚོས་མཐོང་བ་ནི། གྱང་གི་ཐོག་ནས་སྲུབས་གཉིས་ཀ་དུས་གཅིག་ཏུ་ཕྱེས་པ་མ་ཡིན་པར་རིམ་གྱིས་སོ་སོ་ཕྱེས་པའི་སྐབས་སུ་སོང་བའི་སྤོ་ལོའི་སྤྱི་བསྡོམས་དེ་ཡིན་ཞེས་པའི་དོན་ཡིན་ལ། འདི་ནི་ང་ཚོའི་རྒྱུན་གྱི་འཚོ་བའི་ནང་དུ་ནི་ལུགས་མཐུན་གྱི་དངོས་ཡོད་ཀྱི་གནས་ཚུལ་ཞིག་ཡིན་མོད། འོན་ཀྱང་དེ་ནི་ཨོ་སི་ཐྲི་ཡ་ཡི་ཞིབ་འཇུག་པ་རྣམས་ཀྱི་ཁོང་ཚོའི་འདུས་རྡུལ་དབྱུག་པའི་སྐབས་སུ་མངོན་པའི་སྣང་ཚུལ་ནི་མ་ཡིན་ནོ།།
ཨོ་སི་ཐྲི་ཡ་ཡི་ཚོད་ལྟའི་ནང་དུ། སྲུབས་ཀ་གཉིས་པ་ཕྱེས་པ་ན། འཆར་ཡོལ་གྱི་ཐོག་གི་གནས་འགའ་ཞིག་ཏུ་སླེབ་པའི་འདུས་རྡུལ་གྱི་གྲངས་དེ་དངོས་གནས་མང་དུ་སོང་ཡོད། འོན་ཀྱང་གནས་གཞན་ནས་གྲངས་དེ་ཉུང་དུ་སོང་ཡོད། དཔེར་ན་འོག་གི་དཔེ་རིས་ལས་མངོན་པ་བཞིན་ཡིན། དངོས་གནས་བྱས་ན། སྲུབས་ཀ་གཉིས་ཀ་དུས་མཉམ་དུ་ཕྱེས་པའི་སྐབས་སུ་པོ་ཁི་རིལ་བུ་གཏན་ནས་བསླེབ་མི་ཐུབ་པའི་གནས་འགའ་ཞིག་དང་ལྡན་ལ། སྲུབས་ཀ་གཉིས་ལས་གང་རུང་གཅིག་ཕྱེས་པའི་སྐབས་སུ་གནས་དེ་དག་ཏུ་རིལ་བུ་རྣམས་དངོས་གནས་སླེབ་ཐུབ་པ་ཡིན། འདི་ནི་དངོས་གནས་ཡ་མཚན་ཆེན་པོ་ཞིག་ཡིན། སྲུབས་ཀ་གཉིས་པ་ཕྱེས་པ་དེས་ཅིའི་ཕྱིར་དུ་གནས་འགའ་ཞིག་ཏུ་སླེབས་པའི་འདུས་རྡུལ་གྱི་གྲངས་དེ་དངོས་གནས་སྔར་ལས་ཀྱང་ཉུང་བར་བྱེད་དུ་བཅུག་པ་ཡིན་ནམ།
ང་ཚོས་ཞིབ་ཆ་ལ་དཔྱད་ཞིབ་བྱས་ནས་དྲིས་ལན་གྱི་སྐུད་སྣེ་རྙེད་པར་འགྱུར། ཚོད་ལྟ་འདི་ཉིད་ཀྱི་ནང་དུ། འདུས་རྡུལ་སྤོ་ལོ་འབོར་ཆེན་ཞིག་འཕེན་པ་ན། གལ་སྲིད་སྲུབས་ཀ་སོ་སོ་ནས་སྤོ་ལོ་སོ་སོ་སོང་བ་ན། འཆར་ཡོལ་གྱི་ལྟེ་བ་ལ་འདུས་རྡུལ་མང་པོ་ཕོག་ཡོད་པ་དང་། འདུས་རྡུལ་ཤིན་ཏུ་ཉུང་ཤོས་ཤིག་ལྟེ་བ་ལས་ཅུང་ཟད་གཟུར་བའི་གནས་སུ་བསླེབས་ཡོད། འོན་ཀྱང་ལྟེ་བ་དེ་དང་ཅུང་ཟད་རིང་བ་ན་ཡང་འདུས་རྡུལ་བསླེབས་ཡོད་པར་ཁྱོད་ཀྱིས་མཐོང་ཐུབ། འདི་འདྲའི་དཔེ་རྣམ་དེ་ནི་སྲུབས་སོ་སོ་ཕྱེས་པའི་སྐབས་སུ་གྲུབ་པའི་དཔེ་རྣམ་རྣམས་བསྡོམ་པ་ནི་མ་ཡིན། འོན་ཀྱང་ཁྱོད་ཀྱིས་དེ་ནི་ལེའུ་གསུམ་པའི་ནང་ནས་བཤད་པའི་རླབས་རྐྱེན་ཐེབས་ཀྱི་ཁྱད་ཆོས་ལྡན་པའི་ཆུ་རིས་ཡོད་པར་ངོས་ཟིན་འོང་། འདུས་རྡུལ་བསླེབ་མེད་པའི་གནས་དེ་ནི་སྲུབས་ཀ་གཉིས་ནས་སྤྲོས་པའི་རླབས་སླེབ་པའི་དུས་སུ་ལྡོག་མཚན་དུ་གྲུབ་པ་དང་། མ་ཟད་ཞི་འགྱུར་རྐྱེན་ཐེབས་འབྱུང་བའི་གནས་ཡིན་པ་ལྟ་བུ་དང་། འདུས་རྡུལ་འབོར་ཆེན་ཞིག་ཕོག་པའི་གནས་དེ་ནི་རླབས་སླེབ་པའི་དུས་ཀྱི་མཐུན་མཚན་དུ་གྱུར་པ་དང་། མ་ཟད་སྐྱེད་འགྱུར་རྐྱེན་ཐེབས་འབྱུང་བའི་གནས་དང་མཚུངས་པ་ཡིན་ནོ།།
ལོ་ཉིས་སྟོང་ཙམ་ནས་འོང་བའི་ཚན་རིག་བསམ་བློ་ཐམས་ཅད་ཀྱང་། རྒྱུན་གྱི་ཉམས་མྱོང་དང་ཐད་ཚོར་དེ་ཉིད་རིག་གཞུང་གི་རྨང་གཞི་ཉིད་དུ་བྱེད་པ་རེད། ཚན་རིག་ལག་རྩལ་ལེགས་བསྒྱུར་བྱས་པ་དང་མ་ཟད་དཔྱད་ཞིབ་ཐུབ་སྲིད་པའི་སྣང་ཚུལ་གྱི་ཁྱབ་ཁོངས་རྒྱ་སྐྱེད་བྱས་རིམ་བཞིན་དུ།
རང་བྱུང་གི་འཁོར་སྐྱོད་བྱེད་ཚུལ་དེ་ནི་ང་ཚོའི་རྒྱུན་གྱི་ཉམས་མྱོང་དང་ཐད་ཚོར་གྱིས་མཐོང་དང་གཏན་ནས་མི་མཚུངས་པ་ཡོད་པར་ཤེས་རྟོགས་འབྱུང་བའི་འགོ་ཚུགས། པོ་ཁི་སྤོ་ལོའི་ཚོད་ལྟ་དེ་ཉིད་དེའི་དངོས་དཔེའམ་མཚན་གཞི་ལེགས་པོ་གཅིག་ཡིན། དེ་འདྲའི་ཚོད་ལྟ་དེ་ནི་སྲོལ་རྒྱུན་གྱི་ཚན་རིག་གིས་བསྡུ་མི་ཐུབ་པར། ནུས་རྡུལ་དངོས་ཁམས་རིག་པ་ཞེས་པ་དེ་ཁོ་ནས་གསལ་བཤད་བྱེད་དགོས་པའི་ཁོངས་སུ་འདུས་པ་དེ་འདྲའི་སྣང་ཚུལ་ཞིག་ཡིན། དངོས་གནས་བྱས་ན། ང་ཚོས་བཤད་མ་ཐག་པའི་སྲུབས་ཟུང་ཚོད་ལྟ་དེ་ལ་རི་ཚར་ཏི་ཧྥན་མེན་གྱིས་ནུས་རྡུལ་ཤུགས་རིགས་ཀྱི་གསང་བ་ཐམས་ཅད་འདུས་ཡོད་ཅེས་བྲིས་ཡོད་དོ།།
ནེ་ཐོན་རིག་གཞུང་གིས་རྡུལ་ཕྲན་དང་རྡུལ་ཕྲན་ཕལ་བའི་ཚད་ཀྱི་ཐོག་གི་རང་བྱུང་ལ་འགྲེལ་བཤད་བྱེད་མི་ཐུབ་པར་ཤེས་རྟོགས་བྱུང་བའི་རྗེས་སུ། དུས་རབས་ཉི་ཤུ་པའི་སྟོད་ཙམ་ནས་ནུས་རྡུལ་དངོས་ཁམས་ཀྱི་རྩ་བའི་རིགས་པ་དེ་གོང་དུ་སྤེལ། དངོས་ཁམས་ཀྱི་རྩ་བའི་རིག་གཞུང་དེས་ནི་དངོས་པོ་འདི་དག་གིས་ཤུགས་རིགས་དེ་དག་ལ་ཚུར་སྣང་ཅི་འདྲ་བ་ཞིག་བསྟན་པར་བྱེད་གསལ་བཤད་བྱེད་པ་རེད། དཔེར་ན། ནེ་ཐོན་གྱི་སྲོལ་རྒྱུན་རིག་གཞུང་ནི་རྒྱུན་གྱི་ཉམས་མྱོང་གི་སྒྲོམ་གཞི་ཡི་རྨང་གཞིའི་ཐོག་ཏུ་བཙུགས་པ་ཞིག་ཡིན། དེའི་ནང་དུ་ནི་དངོས་པོ་དེ་རང་རྐྱ་བར་གྲུབ་ཡོད་ལ། གནས་ངེས་པ་རང་རྐྱ་བ་ཞིག་ལ་གནས་ཐུབ་པ་དང་། རྒྱུ་ལམ་ངེས་པ་གཅིག་ཁོ་ན་ནས་བགྲོད་པར་བྱེད་པ་སོགས་སུ་འདོད་པ་ཡིན། ནུས་རྡུལ་དངོས་ཁམས་དེས་ནི་རང་བྱུང་དེ་རྡུལ་ཕྲན་དང་རྡུལ་ཕྲན་ཕལ་བའི་ཚད་ཀྱི་ཐོག་ནས་འགུལ་སྐྱོད་བྱེད་ཚུལ་ལ་གོ་བ་ལེན་པར་བྱེད་པའི་སྒྲོམ་གཞི་ཞིག་མཁོ་འདོན་བྱེད་པ་ཡིན། འོན་ཀྱང་ང་ཚོས་ཞིབ་ཅིང་ཕྲ་བའི་སྒོ་ནས་མཐོང་བ་བཞིན། དེས་ནི་མཐའ་གཅིག་ཏུ་ཐུན་མིན་གྱི་བསམ་བློའི་དཔེ་རྣམ་ཞིག་དགོས་པ་དང་། དེའི་ནང་དུ་ནི་དངོས་པོ་རྣམས་ཀྱི་གནས་སམ་གོ་ས། རྒྱུ་ལམ་དང་ཐ་ན་དེའི་འདས་པ་དང་མ་འོངས་པ་ཐམས་ཅད་ཀྱང་མ་འཁྲུལ་བར་སོ་སོར་ངེས་པ་ཞིག་ངོས་འཛིན་རྒྱུ་མེད་པ་དང་། དཔེར་ན་འཐེན་ཤུགས་སམ་གློག་ཁབ་ལེན་ཤུགས་སོགས་རང་བྱུང་གི་ཤུགས་རིགས་ཐམས་ཅད་ཀྱང་དེ་འདྲའི་སྒྲོམ་གཞི་ཐོག་ཏུ་གཞི་བཅའ་དགོས་པར་འདོད་པ་ཡིན་ནོ།།
རྒྱུན་གྱི་ཉམས་མྱོང་དང་ཤིན་ཏུ་འགལ་བའི་སྒྲོམ་གཞི་ཞིག་གི་ཐོག་ཏུ་གཞི་བཅས་པའི་རིག་གཞུང་དེས། སྲོལ་རྒྱུན་གྱི་དངོས་ཁམས་རིག་པས་གནད་ལ་ཐིག་པའི་སྒོ་ནས་རྒྱུན་གྱི་མྱོང་མཐོང་འདི་ལ་འགྲེལ་བཤད་བྱེད་པ་ཇི་ལྟ་བ་བཞིན་དུ་འཁྲུལ་མེད་ཀྱི་འགྲེལ་བཤད་བྱེད་ཐུབ་བམ་ཞེ་ན།
དེས་འགྲེལ་བཤད་བྱེད་ནུས་སོ། །དེའི་རྒྱུ་མཚན་ཡང་ང་ཚོ་དང་དེ་བཞིན་དུ་ང་ཚོའི་ཉེ་འཁོར་གྱི་འདི་དག་ཐམས་ཅད་ནི་འདུས་བསགས་ཀྱི་སྒྲིག་གཞི་ཡིན། གྲངས་ཀྱིས་བགྲང་བར་མི་ལང་བའི་རྡུལ་ཕྲན་འདུས་པ་ལས་གྲུབ་ཡོད། རྡུལ་ཕྲན་གྱི་གྲངས་དེ་ནི་འཇིག་རྟེན་འདི་ཉིད་ཀྱི་ནང་གི་མཐོང་རུང་གི་སྐར་མའི་གྲངས་ལས་ཀྱང་མང་། དེའི་རྩོམ་བྱེད་ཀྱི་རྡུལ་ཕྲན་དེ་དག་གིས་ནི་ནུས་རྡུལ་དངོས་ཁམས་ཀྱི་གནས་ལུགས་དེ་བཞིན་དུ་གནས་ཡོད་མོད་ཀྱི། འོན་ཀྱང་འདུས་གྲུབ་ཀྱི་རགས་པའི་དངོས་པོ་དཔེར་ན་རྐང་རྩེད་སྤོ་ལོ་དང་། ལ་ཕུག་ཆེན་པོ་དང་རླུང་སྦུད་གནམ་གྲུ་ཆེ་གྲས་དང་།
དེ་བཞིན་ང་ཚོ་རང་ཉིད་སོགས་རགས་པའི་དངོས་པོ་རྣམས་ལ་ནི་སྲུབས་ཟུང་རྐྱེན་ཐེབས་ཀྱི་སྣང་ཚུལ་དེ་འབྱུང་བ་མ་ཡིན་ནོ། །དེ་ལྟ་ན། རྒྱུན་གྱི་དངོས་པོ་རྣམས་ཀྱི་རྩོམ་བྱེད་ཀྱི་འདུས་རྡུལ་དེ་དག་ནུས་རྡུལ་དངོས་ཁམས་ཀྱིས་བསྟན་པའི་གནས་ལུགས་བཞིན་གནས་པར་བྱེད་མོད། ནེ་ཐོན་ངེས་སྲོལ་དེ་ད་དུང་ཡང་ནུས་ལྡན་གྱི་རིག་གཞུང་ཞིག་ཏུ་གནས་པ་དང་། དེས་ང་ཚོའི་རྒྱུན་གྱི་འཇིག་རྟེན་གྱི་འདུས་བསགས་ཀྱི་སྒྲིག་གཞི་དེས་ཇི་ལྟ་བུའི་སྒོ་ནས་སྤྱོད་པ་སྟོན་པར་བྱེད་ཚུལ་དེ་ཤིན་ཏུ་གནད་ལ་ཐིག་པོའི་སྒོ་ནས་གསལ་བཤད་བྱེད་ཐུབ་པ་ཡིན་ནོ།།
འདི་ཉིད་ཉན་ཙམ་བྱས་ན་ཤིན་ཏུ་ཡ་མཚན་ཆེན་པོ་ཅན་ཞིག་ཡིན། འོན་ཀྱང་རྩོམ་བྱེད་ཀྱི་རྡུལ་ཕྲན་སོ་སོར་བ་དང་དེས་རྩོམ་པའི་རགས་པའི་དངོས་པོ་གཉིས་པོས་ནི་སྤྱོད་ཚུལ་ལམ་ངོ་བོ་མི་མཚུངས་པ་སོ་སོར་སྟོན་པར་བྱེད་པ་དེ་འདྲ་བ་ནི་ཚན་རིག་གི་ནང་དུ་རྒྱུན་དུ་འབྱུང་བ་ཡིན་ནོ།
དབང་རྩའི་རྐྱེན་རྒྱུ་གཅིག་རྐྱང་ཞིག་གི་ཚུར་སྣང་དེ་མི་ཡི་ཀླད་པའི་ཚུར་སྣང་གི་སྔོན་རྟགས་དུ་འགྱུར་མི་ཐུབ། ཆུ་ཡི་འདུས་རྡུལ་གྱི་ཤེས་བྱ་དེས་ཀྱང་ཁྱོད་ལ་མཚེའུ་ཡི་འགྱུར་ཚུལ་གྱི་བརྡ་འཕྲིན་གང་ཡང་མཁོ་འདོན་བྱེད་པར་མི་འགྱུར། ནུས་རྡུལ་དངོས་ཁམས་ཀྱི་གནས་ཚུལ་གྱི་ནང་དུ།
དངོས་ཁམས་རིག་པ་བ་རྣམས་ཀྱིས་ཕྲ་བའི་ནུས་རྡུལ་འཇིག་རྟེན་དེ་དག་ལས་རགས་པའི་ནེ་ཐོན་གཏན་སྲོལ་གྱི་དངོས་པོ་ཉིད་དུ་སྣང་བར་འགྱུར་བའི་ཚུལ་གྱི་ཞིབ་ཕྲའི་གནས་ལ་ཞིབ་འཇུག་བྱེད་བཞིན་ཡོད། ང་ཚོས་ཤེས་ཐུབ་པ་ནི། དངོས་པོ་ཐམས་ཅད་ཀྱི་རྩོམ་བྱེད་ཀྱི་འདུས་རྡུལ་ཐམས་ཅད་ཀྱིས་ནི་ནུས་རྡུལ་དངོས་ཁམས་ངེས་སྲོལ་དང་ལེན་བྱེད་པ་ཡིན་ལ། དེ་དག་གིས་རྩོམ་པའི་རགས་པའི་དངོས་པོ་རྣམས་ཀྱི་སྤྱོད་ཚུལ་དེ་དག་ནི་ནེ་ཐོན་གཏན་སྲོལ་གྱིས་ཤིན་ཏུ་ལེགས་པོའི་སྒོ་ནས་ཉེ་འདྲའི་གསལ་བཤད་བྱེད་བཞིན་པ་ཡིན་ཞེས་པ་དེ་ཙམ་ཞིག་ཡིན་ནོ།།
མདོར་བསྡུས་ནས་བཤད་ན། ནེ་ཐོན་རིག་གཞུང་གི་སྔོན་དཔག་དེ་ནི་རྒྱུན་གྱི་འཚོ་བའི་ནང་ནས་ཉམས་སུ་མྱོང་བ་ལ་བརྟེན་ནས་བྱུང་བའི་བདེན་པའི་རང་བཞིན་དུ་འཛིན་པའི་ལྟ་བ་དེ་དང་མཐུན་པ་ཡིན། འོན་ཀྱང་རྡུལ་ཕྲན་དང་འདུས་རྡུལ་རྐྱང་པ་དེ་རྣམས་ནི་ང་ཚོའི་རྒྱུན་གྱི་ཉམས་མྱོང་དང་གཏན་ནས་མི་མཐུན་པའི་ཚུལ་གྱིས་གནས་པ་ཡིན་ནོ། །ནུས་རྡུལ་དངོས་ཁམས་དེ་ནི་དངོས་ཡོད་ཀྱི་དཔེ་རྣམ་གསར་པ་ཞིག་རེད། དེས་ང་ཚོ་ལ་འཇིག་རྟེན་གྱི་དཔེ་རིས་དེ་མཁོ་འདོན་བྱས་ཡོད་ལ། དེ་ནི་ང་ཚོའི་མངོན་སུམ་གྱི་མྱོང་མཐོང་གི་དབང་དུ་བྱས་ན་ཤིན་ཏུ་གཙོ་ཆེ་བའི་ལྟ་བ་དེ་དག་རིག་གཞུང་འདིའི་ནང་ནས་སྙིང་པོ་གང་ཡང་མི་ལྡན་པར་གོ་བར་བྱེད་པའི་འཇིག་རྟེན་དཔེ་རིས་ཤིག་ཡིན་ནོ།།
༡༩༢༧ལོར། པེར་ཚོད་ལྟ་ཁང་གི་ཚོད་ལྟའི་དངོས་ཁམས་རིག་པ་བ་ཁི་ལན་ཐོན་ཏ་ཝེས་སོན་དང་ལེ་སི་ཐེར་ཇེར་མེར་གཉིས་ཀྱིས་ཐོག་མར་གློག་རྡུལ་སྲུབས་ཟུང་ཚོད་ལྟ་ལག་བསྟར་བྱས།
ཁོང་ཚོས་པོ་ཁི་རིལ་བུ་ལས་ཀྱང་སླ་ཆེ་བའི་དངོས་པོ་གློག་རྡུལ་ཆུན་པོ་དེ་ཇི་ལྟ་བུའི་སྒོ་ནས་ཞུན་ཆགས་ཀྱི་གཟུགས་དང་ཕན་ཚུན་དུ་བྱེད་ལས་འཇུག་ཚུལ་ལ་ཞིབ་འཇུག་བྱེད་པ་རེད། དཔེར་ན་གློག་རྡུལ་ལྟ་བུའི་དངོས་པོའི་གཞི་རྡུལ་ལ་ཡང་ཆུ་རླབས་ལྟ་བུའི་རང་བཞིན་དང་ལྡན་པར་ཚོད་ལྟ་ལས་མཐོང་བའི་དངོས་ཡོད་ཀྱི་གནས་ཚུལ་དེས། མི་རྣམས་ཀྱི་བློ་སྒོ་འབྱེད་པར་བྱས་པ་དང་།
དེས་ཀྱང་ནུས་རྡུལ་དངོས་ཁམས་ལ་གསལ་སྟོན་བྱས། རགས་པའི་ཚད་ཀྱི་ཐོག་ནས་དངོས་པོ་རྣམས་ལ་འདི་འདྲའི་སྤྱོད་པ་མཐོང་མི་ཐུབ་པའི་དབང་གིས། ཚན་རིག་པ་རྣམས་འདི་འདྲའི་རིགས་ཀྱི་རླབས་ཀྱི་རྣམ་པ་དང་ལྡན་པ་ལ་དངོས་པོ་གང་ཞིག་ལ་ཚད་ཇི་ཙམ་དགོས་པ་དང་། རྙོག་འཛིང་ཇི་ཙམ་ལྡན་པ་ཞིག་དགོས་པ་ཡིན་ནམ་སྙམ་ཏེ་དུས་ཡུན་རིང་མོའི་བར་དུ་ངོ་མཚར་སྐྱེས། གལ་སྲིད་མིའམ་ཡང་ན་ཆུ་རྟ་ལྟ་བུ་ཞིག་གིས་འདི་འདྲའི་ནུས་སྣང་དེ་བསྟན་ཐུབ་ན། ངེས་པར་དུ་འཇིག་རྟེན་འུར་གྱིས་བཀང་ཐུབ་ངེས་རེད། འོན་ཀྱང་ང་ཚོས་བཤད་པ་བཞིན་དུ། དངོས་པོ་དེ་ཇི་ཙམ་གྱིས་ཆེ་ན་ནུས་རྡུལ་གྱི་ནུས་སྣང་དེ་ཡང་དེ་ཙམ་གྱིས་ཆུང་བ་དང་། དེ་ཙམ་གྱིས་མི་གསལ་བ་ཡིན།
དེའི་ཕྱིར། སྲོག་ཆགས་ར་བའི་སེམས་ཅན་གང་ཞིག་ཡིན་པའི་དབང་དུ་བཏང་ན་ཡང་རླབས་ཀྱི་རྣམ་པས་གཟེབ་དང་རིབ་མའི་ནང་ནས་ཕྱིར་ཐོན་ཐུབ་མི་སྲིད་པ་ལྟ་བུ་རེད། དེ་ལྟ་ནའང་། ཚོད་ལྟའི་དངོས་ཁམས་རིག་པ་བ་རྣམས་ཀྱིས་འགུལ་རླབས་ཀྱི་རྣམ་པ་མཐོང་ཐུབ་པའི་གཞི་རྡུལ་གྱི་ཚད་དེ་རྒྱུན་མི་ཆད་པར་ཇེ་ཆེ་ལ་འགྲོ་བཞིན་ཡོད། ཚན་རིག་པ་རྣམས་ཀྱིས་ཉིན་ཞིག་ལ་ནད་དུག་གིས་པོ་ཁི་རིལ་བུའི་ཚོད་ལྟ་བསྐྱར་བཟོ་བྱེད་ཐུབ་པའི་རེ་བ་བྱེད་བཞིན་ཡོད། ནད་དུག་དེ་ནི་སྔ་མ་དེ་དག་ལས་ཀྱང་བོངས་ཚད་ཆེ་བ་དང་མ་ཟད། ད་དུང་ཡང་མི་འགའ་ཞིག་གིས་དེ་ནི་སྲོག་ལྡན་གྱི་དངོས་པོ་ཞིག་ཡིན་པར་འདོད་པ་རེད།
འོག་གི་ལེའུ་རྣམས་ཀྱི་ནང་གི་རིགས་པ་དེ་དག་གི་གོ་བ་ལོན་པའི་ཆེད་དུ། ནུས་རྡུལ་རིག་གཞུང་ནང་གི་དོན་འགའ་ཞིག་འཆད་པར་བྱེད། དེ་ཡང་གནད་ཆེ་བའི་ཁྱད་ཆོས་གཅིག་ནི། རྡུལ་རླབས་གཉིས་ལྡན་གྱི་དོན་དེ་ཡིན། དངོས་པོའི་གཞི་རྡུལ་དེས་རླབས་དང་མཚུངས་པའི་སྤྱོད་པ་སྟོན་པར་བྱེད་པའི་དོན་འདི་ལ་སྔོན་ཆད་མི་རྣམས་ཐམས་ཅད་ཧ་ལས་པར་བྱེད་ལ། འོད་དེས་རླབས་དང་མཚུངས་པའི་སྤྱོད་པ་སྟོན་པའམ་རླབས་ཀྱི་ངོ་བོ་ཡོད་པ་འདི་ལ་ནི་ད་ནི་མི་རྣམས་ཧ་ལས་པའི་རྣམ་འགྱུར་གང་སྟོན་པར་མི་བྱེད་དོ། །འོད་ཀྱི་རིགས་དེ་དག་གིས་རླབས་དང་མཚུངས་པའི་སྤྱོད་པ་སྟོན་པ་དེ་ང་ཚོ་ལ་ལྟོས་ནས་བཤད་ན་རང་བྱུང་གི་དོན་ཞིག་ཡིན་ལ། མ་ཟད་དུས་རབས་གཉིས་ཀྱི་རིང་གི་དུས་ཚོད་ཀྱི་ནང་དུ་དེ་ནི་དང་ལེན་བྱེད་ཐུབ་པའི་དོན་ཞིག་ཡིན་པར་ངོས་འཛིན་པ་རེད། གལ་སྲིད་ཁྱོད་ཀྱིས་གོང་གི་ཚོད་ལྟའི་ནང་དུ་འོད་ཆུན་ཞིག་སྲུབས་ཀ་གཉིས་ནས་སྤྲོས་པར་བྱས་ན། རླབས་གཉིས་འབྱུང་བ་དང་མ་ཟད་འཆར་ཡོལ་གྱི་ཐོག་ཏུ་འཕྲད་པ་དང་། དེ་དག་གི་རླབས་རྩེ་དང་རླབས་གཤོང་རྣམས་གནས་འགའ་ཏུ་བསྐྱར་བརྩེགས་ཏུ་གྱུར་པ་དང་མ་ཟད་འོད་རིས་འབྱུང་འོང་ལ། གནས་གཞན་འགའ་ཞིག་ཏུ་ནི་རླབས་ཆུན་ཞིག་གི་རླབས་རྩེ་དང་རླབས་གཞན་ཞིག་གི་རླབས་གཤོས་འཕྲད་ནས་ཕན་ཚུན་དུ་མེད་པར་བྱས་ཏེ། མི་གསལ་བའི་མུན་པའི་ཁུལ་ཞིག་ལུས་པར་བྱེད་འོང་། དབྱིན་ཇི་ཡི་དངོས་ཁམས་རིག་པ་བ་ཐོ་མ་སི་ཡམས་ཀྱིས་དུས་རབས་བཅུ་དགུ་པའི་སྟོད་ཙམ་ནས་ཚོད་ལྟ་འདི་ཉིད་བྱས་ཏེ། འོད་དེ་ནི་རླབས་ཤིག་ཡིན་གྱི། ནེ་ཐོན་གྱིས་ཡིད་ཆེས་བྱེད་པ་ལྟ་བུའི་གཞི་རྡུལ་གྱིས་གྲུབ་པ་ལྟ་བུ་ཞིག་མིན་པར་མི་རྣམས་ལ་ཡིད་ཆེས་སྐྱེད་པར་བྱས།
ནེ་ཐོན་གྱིས་འོད་དེ་རླབས་ཤིག་མིན་པར་བཤད་པ་ན་ཁོ་རང་ནོར་འཁྲུལ་ཞིག་ཡིན་ལ། འོན་ཀྱང་འོད་དེས་གཞི་རྡུལ་གྱིས་གྲུབ་པ་ལྟ་བུའི་སྤྱོད་པ་སྟོན་པར་བྱེད་པ་ཡིན་ཞེས་བཤད་པའི་སྐབས་སུ་ནི་ཁོ་ཡང་དག་པ་ཞིག་ཡིན་ཞེས་པའི་མཇུག་སྡོམ་བྱེད་ཐུབ་པ་རེད། དེ་རིང་དེ་ལ་འོད་རྡུལ་ཞེས་འདོགས་པར་བྱེད་པ་རེད། དེ་ནི་དཔེར་ན་ང་ཚོ་ནི་རྡུལ་ཕྲན་འབོར་ཆེན་གྱིས་གྲུབ་པ་ཡིན་པ་བཞིན་དུ་ཡིན། རྒྱུན་གྱི་འཚོ་བའི་ནང་ནས་ང་ཚོས་མཐོང་བའི་འོད་དེ་ནི་འོད་རྡུལ་འབོར་ཆེན་གྱིས་གྲུབ་པ་ཡིན། དེ་ཡང་ཐ་ན་ཝ་གཅིག་ཅན་གྱི་གློག་སྒྲོན་གྱིས་སྐར་ཆ་གཅིག་ལ་འོད་རྡུལ་དུང་ཕྱུར་དུང་ཕྱུར་བརྒྱ་ཐམ་པ་སྤྲོས་ཐུབ་པ་ཡིན་པས་དོན་སྙིང་འདི་འདྲའི་ཐོག་ནས་འོད་དེ་ནི་འདུས་གྲུབ་ཀྱི་དངོས་པོ་ཞིག་ཡིན་ནོ། །འོད་རྡུལ་གཅིག་རྐྱང་ཞིག་ནི་རྒྱུན་དུ་མངོན་པར་གསལ་བར་མཐོང་ཐུབ་པ་ཞིག་མིན། འོན་ཀྱང་ང་ཚོས་ཚོད་ལྟ་ཁང་གི་ནང་ནས་དེ་འདྲའི་ཉམས་ཆུང་བའི་འོད་ཆུན་ཞིག་སྐྱེད་པར་བྱེད་ཐུབ། དེ་ནི་འོད་རྡུལ་གྱི་རྒྱུན་ཞིག་གིས་གྲུབ་པ་ཡིན། དེ་ནི་དཔེར་ན་ང་ཚོས་གློག་རྡུལ་རྐྱང་པ་ཞིག་ལ་ཡང་པོ་ཁི་སྤོ་ལོ་གཅིག་རྐྱང་ཞིག་ལ་ཚད་ལེན་བྱེད་པ་བཞིན་དུ། དེ་ཉིད་འོད་རྡུལ་རྐྱང་པ་ཞིག་ཡིན་པའི་དབང་དུ་བྱས་ནས་ཚད་ལེན་ཚོད་ལྟ་བྱེད་དུ་རུང་། མ་ཟད་ང་ཚོས་ཚག་དམ་པའི་སྟུག་པོ་ཞིག་མིན་པའི་འོད་རྡུལ་ལ་བརྟེན་ནས་ཡམས་ཀྱི་ཚོད་ལྟ་དེ་བསྐྱར་ཏེ། དེ་ཡང་ཐེངས་རེ་ལ་འོད་རྡུལ་རེ་རེ་འགོག་པང་གི་ཐོག་ཏུ་བསླེབས་པ་དང་། འོད་རྡུལ་སྔ་ཕྱི་གཉིས་ཀྱི་བར་དུ་སྐར་ཆ་འགའ་རེས་ཆོད་ཐུབ་པར་བྱེད། གལ་སྲིད་ང་ཚོས་འགོག་པང་གི་རྒྱབ་ཀྱི་འཆར་ཡོལ་གྱི་ཐོག་ཏུ་ཕོག་པའི་སོ་སོར་བ་རྣམས་བསྡོམས་ན། རྐྱེན་ཐེབས་ཀྱི་ཆུ་རིས་ཤིག་སྐྱེད་པར་བྱས་ཡོད་པར་ང་ཚོས་ཤེས་འོང༌། ཆུ་རིས་འདི་ཏ་ཝེས་སོན་དང་ཇེར་མེར་གྱི་ཚོད་ལྟས་གློག་རྡུལ་༼ པོ་ཁི་རིལ་བུ༽
སྤྱད་ནས་ཐེངས་རེ་ལ་རེ་རེ་འཆར་ཡོལ་གྱི་ཐོག་ཏུ་འཕང་ནས་སོག་པར་བྱས་པའི་ཆུ་རིས་དང་ཀུན་ནས་མཚུངས། དངོས་ཁམས་རིག་པ་བ་ཞིག་ལ་ལྟོས་ནས་བཤད་ན། འདི་ནི་མི་རྣམས་ཧ་ལས་པར་བྱེད་པའི་གསལ་སྟོན་ཞིག་ཡིན། དེ་ཡང་གལ་སྲིད་གཞི་རྡུལ་གཅིག་རྐྱང་ཞིག་གིས་རང་ལུས་ལ་རྐྱེན་ཐེབས་བྱེད་ཐུབ་ན། འོད་ཀྱི་འགུལ་རླབས་ཀྱི་ངོ་བོ་དེ་ཡང་འོད་ཆུན་ཞིག་གམ་འོད་རྡུལ་འབོར་ཆེན་ཞིག་ལྷན་ཅིག་ཏུ་ཚོགས་པའི་ངོ་བོ་ཙམ་མ་ཡིན་པར། དེ་ནི་གཞི་རྡུལ་གཅིག་རྐྱང་ཞིག་གི་ངོ་བོའམ་ཁྱད་ཆོས་ཡིན་པ་ཡང་གྲུབ་པ་རེད།།
ནུས་རྡུལ་དངོས་ཁམས་ཀྱི་ཁས་ལེན་རྒྱུ་གཞན་ཞིག་ནི་ཝེར་ནེར་ ཧེ་སེང་པིར་གྷི་ཡིས་༡༩༢༦ལོར་བསྟན་པར་བྱས་པའི་ངེས་མིན་རང་བཞིན་གྱི་རྩ་རིགས་དེ་ཉིད་ཡིན། དཔེར་ན་གཞི་རྡུལ་ཞིག་གི་གནས་དང་མགྱོགས་ཚད་ལྟ་བུ་ཆ་འགྲིག་གི་དངོས་ཁམས་གཞི་གྲངས་འགའ་ཞིག་དང་ལྡན་པ་ལས། དེ་གཉིས་ཆར་མ་འཁྲུལ་བའི་སྒོ་ནས་དུས་མཉམ་དུ་ཚད་ལེན་བྱེད་ཐུབ་པའི་ནུས་པ་ང་ཚོ་ལ་མེད་པར་ངེས་མིན་རང་བཞིན་གྱི་རྩ་རིགས་ཀྱིས་བསྟན་ཡོད། དཔེར་ན། ངེས་མིན་རང་བཞིན་གྱི་རྩ་རིགས་ཀྱི་དབང་དུ་བྱས་ན། གལ་སྲིད་ཁྱོད་ཀྱིས་གཞི་རྡུལ་ཞིག་གི་གནས་ཀྱི་ངེས་མིན་རང་བཞིན་དེས་དེའི་འགུལ་ཚད་༼སྤུས་ཚད་དེ་མགྱོགས་ཚད་ཀྱིས་སྒྱུར་བ༽ཀྱི་ངེས་མིན་རང་བཞིན་དེ་ལ་སྒྱུར་ན། དེའི་ཐོབ་འབྲས་དེ་ཕུ་ལམ་ཁི་ཡི་རྟག་གྲངས་ཞེས་འདོགས་པར་བྱེད་པའི་བརྟན་གྲངས་དེ་ལས་ཆུང་བ་ཞིག་ཡིན་མི་སྲིད་པ་རེད། འདི་ནི་ལྕེ་རྩལ་སྦྱང་ཐབས་ཙམ་ཞིག་ཡིན། འོན་ཀྱང་དེའི་གནད་གསང་དེ་གསལ་པོར་བཤད་ན། ཁྱོད་ཀྱིས་མགྱོགས་ཚད་དེ་ཇི་ཙམ་གནད་ལ་ཐིག་པོའི་སྒོ་ནས་ཚད་ལེན་བྱེད་ཐུབ་ན། དེའི་གནས་དེ་དེ་ཙམ་གནད་ལ་མི་ཁེལ་བའི་སྒོ་ནས་ཚད་ལེན་བྱེད་དགོས་པར་གྱུར་པ་ཡིན། དཔེར་ན། གལ་སྲིད་ཁྱོད་ཀྱིས་གནས་ཀྱི་ངེས་མིན་རང་བཞིན་དེ་ཕྱེད་ཙམ་ཉུང་བཅུག་ཐུབ་ཡོད་ན། མགྱོགས་ཚད་ཀྱི་ངེས་མིན་རང་བཞིན་དེ་ལྡབ་ལོག་གཅིག་གིས་འཕར་གཞུག་དགོས་ངེས་རེད། རྒྱུན་གྱི་འཚོ་བའི་ནང་གི་འཇལ་བྱེད་རྩིས་གཞི་ཧོ་སྨི་དང་། སྟོང་ཁེ། སྐར་ཆ་འདི་དག་ལ་ལྟོས་ན་ཕུ་ལམ་ཁི་ཡི་རྟག་གྲངས་དེ་ནི་ཤིན་ཏུ་ཆུང་ངུ་ཞིག་ཡིན་ནོ། །འདི་ཉིད་ཡིད་ལ་འཁོར་བར་བྱེད་རྒྱུ་དེ་ཡང་ཤིན་ཏུ་གཙོ་ཆེན་ཞིག་ཡིན། དེའི་གྲངས་ཐང་དེ་ཕལ་ཆེར་༦/༡༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠ཡིན་ནོ། །གལ་སྲིད་ཁྱོད་ཀྱིས་དཔེར་ན་སྤུས་ཚད་དེ་སྟོང་ཁི་སུམ་ཆ་གཅིག་ཅན་གྱི་རགས་པའི་དངོས་པོའི་རྐང་རྩེད་སྤོ་ལོ་ཞིག་ཕྱོགས་ཐམས་ཅད་ནས་ཧོ་སྨི་གཅིག་གི་ནང་དུ་གཏན་ཁེལ་བར་བྱེད་དགོས་ན། ང་ཚོས་སྔར་བཞིན་དུ་དེའི་མགྱོགས་ཚད་དེ་གནད་ལ་ཁེལ་ཚད་དེ་ཐ་ན་དུས་ཚོད་རེ་ལ་སྨི་གཅིག་ཆ་དུང་ཕྱུར་དུང་ཕྱུར་དུང་ཕྱུར་ལ་བགོས་པའི་ཆ་གཅིག་ལས་ཀྱང་མཐོ་ཆེ་བ་ཞིག་ཚད་ལེན་བྱེད་ཐུབ་པ་ཡིན། དེའི་རྒྱུ་མཚན་ཡང་། རྩིས་གཞི་འདི་དག་གིས་ཚད་ལེན་བྱས་ན། རྐང་རྩེད་སྤོ་ལོའི་སྤུས་ཚད་དེ་སུམ་ཆ་གཅིག་ཡིན་ལ། གནས་ཀྱི་ངེས་མིན་རང་བཞིན་དེ་སྟོང་ཆ་གཅིག་ཡིན། གྲངས་ཐང་དེ་གཉིས་ཆར་ལ་ཕུ་ལམ་ཁི་ཡི་རྟག་གྲངས་ཀྱི་ཀླད་ཀོར་དེ་དག་གི་ཚོད་དུ་མེད་ལ། དེ་ལྟ་ན་མགྱོགས་ཚད་ཀྱི་ངེས་མིན་རང་བཞིན་དེ་ལ་ཀླད་ཀོར་གྱི་གྲངས་དེ་ཙམ་དུ་ངེས་དགོས་༠༠༠པ་ཡིན་ནོ། །འོན་ཀྱང་སྔར་གྱི་རྩིས་གཞི་དེ་འདྲའི་འོག་ནས་གློག་རྡུལ་གྱི་སྤུས་ཚད་༠.༠༠༠
༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༡ ཙམ་དང་ལྡན་ལ། དེའི་ཕྱིར་གློག་རྡུལ་ལ་ལྟོས་ན་གནས་ཚུལ་དེ་གཏན་ནས་མི་མཚུངས། གལ་སྲིད་ང་ཚོས་གློག་རྡུལ་ཞིག་གི་གནས་དེ་ཚད་ལེན་བྱེད་དགོས་ན། དེའི་གནད་ལ་ཁེལ་ཚད་དེ་ཕལ་ཆེར་རྡུལ་ཕྲན་ཞིག་གི་ཚད་ཙམ་དུ་ཡོད་ན།
ཚོས་ཤེས་ཐུབ་པའི་གློག་རྡུལ་གྱི་མགྱོགས་ཚད། དེའི་འཛོལ་ཚད་དེ་སྐར་ཆ་རེ་ལ་སྟོང་སྨི་སྟོང་ཕྲག་ལས་ཆུང་བར་ཡིན་མི་སྲིད་པར་ངེས་མིན་རང་བཞིན་གྱི་རྩ་རིགས་ཀྱིས་ང་ཚོ་ལ་བསྟན་ཡོད། དེའི་ཕྱིར་དེ་ནི་གནད་ལ་ཁེལ་བ་ཞིག་ཅུང་ཟད་ཀྱང་མིན་ནོ།།
ནུས་རྡུལ་དངོས་ཁམས་ཀྱི་དབང་དུ་བྱས་ན། ང་ཚོས་ཡུལ་དེའི་བརྡ་འཕྲིན་ཇི་ཙམ་མང་པོ་ཐོབ་པ་དང་། གཞན་ཡང་ང་ཚོ་ལ་རྩིས་རྒྱག་གི་ནུས་པ་ཆེན་པོ་ཇི་ཙམ་ཡོད་པ་ཡིན་ན་ཡང་། དངོས་ཁམས་རྒྱུད་རིམ་གྱི་མཇུག་འབྲས་དེ་ཐེ་ཚོམ་མེད་པའི་སྒོ་ནས་གཏན་ལ་འབེབས་མི་ཐུབ། དེའི་རྒྱུ་མཚན་ཡང་དེ་དག་ལ་ད་དུང་ཡིན་ངེས་པའི་རང་བཞིན་གང་ཡང་མེད་པའི་དབང་གིས་ཡིན་ནོ། །དེ་ལས་ལྡོག་ཏེ། མ་ལག་གམ་དངོས་པོ་དེའི་་སྔོན་གཏན་ཁེལ་བའི་ཐོག་མའི་རྣམ་པ་ཞིག་གི་འོག་ནས། ངེས་པ་ཅི་ཡང་མེད་པའི་རྒྱུད་རིམ་ཞིག་ལ་བརྟེན་ནས་མ་ལག་དེའི་མ་འོངས་པའི་རྣམ་པ་ཐག་གཅོད་བྱེད་པ་ཡིན་ནོ། །དེ་ཉིད་བཤད་སྟངས་གཞན་ཞིག་བྱས་ན། ཆེས་སླ་བའི་རྣམ་པའི་འོག་ནས་ཡིན་པའི་དབང་དུ་བྱས་ན་ཡང་། རང་བྱུང་གིས་ནི་རྒྱུད་རིམ་མམ་ཡང་ན་ཚོད་ལྟའི་མཇུག་འབྲས་གང་ཡང་མངོན་པར་མི་བྱེད་ཅིང་། དེ་ལ་འབྱུང་རུང་གི་མཇུག་འབྲས་མི་མཚུངས་པ་སྣ་ཚོགས་པ་དང་ལྡན་དུ་རུང་ལ། མཇུག་འབྲས་རེ་རེ་ལ་ཡང་གཏན་ཁེལ་བའི་མངོན་དུ་འགྱུར་རུང་གི་སྲིད་ཚད་རེ་ཡོད་པ་ཡིན་ནོ། །ཨེ་ཡན་སེ་ཐན་གྱི་བཤད་སྟངས་བྱས་ན། དངོས་ཁམས་རྒྱུད་རིམ་གྱི་མཇུག་འབྲས་ཐམས་ཅད་ཀྱི་སྔོན་དུ་ལྷ་ཆེན་གྱིས་ཤོ་རྡེའུ་འཕེན་པ་ལ་བརྟེན་ནས་ཐག་གཅོད་བྱེད་པ་ལྟ་བུའི་བསམ་ཚུལ་འདི་ཉིད་ཀྱིས་ཨེ་ཡན་སེ་ཐན་ཡིད་མི་བདེ་བ་ཆེན་པོ་བྱེད་པ་རེད། དེའི་ཕྱིར་ཡང་ཁོ་རང་ནུས་རྡུལ་དངོས་ཁམས་ཀྱི་སྲོལ་འབྱེད་མཁན་ཞིག་ཡིན་ན་ཡང་། ཕྱིས་སུ་དེ་ལ་དགག་པ་བྱེད་མཁན་ཞིག་ཏུ་གྱུར་པ་རེད།
ནུས་རྡུལ་དངོས་ཁམས་དེས་རང་བྱུང་ལ་ངེས་སྲོལ་གྱིས་དབང་སྒྱུར་བྱེད་ཐུབ་པར་འདོད་པའི་ལྟ་བ་དེ་ཤུགས་ཆུང་དུ་གཏང་འགྲོ་བ་ལྟ་བུ་ཡིན་མོད། འོན་ཀྱང་དངོས་ཡོད་ཀྱི་གནས་ཚུལ་ལ་དེ་འདྲ་ཞིག་མ་ཡིན། དེ་ལས་ལྡོག་སྟེ་ང་ཚོ་ལ་ཐག་གཅོད་སྨྲ་བའི་ཚུལ་གསར་པ་ཞིག་དང་ལེན་བྱེད་དུ་བཅུག་པ་རེད། དེ་ཡང་མ་ལག་དེའི་སྐད་ཅིག་གང་ཡང་རུང་བའི་རྣམ་པ་སྔོན་གཏན་ཁེལ་བ་ལ་བརྟེན་ནས། རང་བྱུང་ངེས་སྲོལ་དེས་མ་འོངས་པ་དང་འདས་པའི་སྲིད་ཚད་དེ་ངེས་པར་བྱེད་པ་ཡིན་གྱི། ཐག་ཆོད་པའི་སྒོ་ནས་འདས་པ་དང་མ་འོངས་པ་དེ་ཉིད་གཏན་ལ་འབེབས་པར་བྱེད་པ་མ་ཡིན་ནོ། །འདི་ཉིད་མི་འགའ་ཞིག་གི་ཡིད་ལ་འབབ་པ་ཞིག་མ་ཡིན་མོད། འོན་ཀྱང་ཚན་རིག་པས་ཚོད་ལྟ་དང་འགྲིག་ཐུབ་པའི་རིག་གཞུང་དེ་ངེས་པར་དུ་དང་ལེན་བྱེད་དགོས་པ་ཡིན་གྱི། ཁོ་རང་ཚོའི་སྔོན་བྱོན་གྱི་ལྟ་བ་དེ་གཙོ་བོར་བྱེད་དགོས་པ་ལྟ་བུ་ནི་མ་ཡིན་ནོ།།
ཚན་རིག་ཅེས་པ་དེ་ནི་རིག་གཞུང་དེ་ཉིད་དཔྱད་ཞིབ་ཀྱི་ཚོད་བགམ་ཐེག་ཐུབ་པ་ཞིག་ཡིན་དགོས། གལ་སྲིད་ནུས་རྡུལ་དངོས་ཁམས་ཀྱིས་སྔོན་དཔག་བྱས་པའི་སྲིད་ཚད་རང་བཞིན་དེས་སྔོན་དཔག་དེ་དག་ར་སྤྲོད་བྱེད་ཐུབ་མི་སྲིད་པ་མཚོན་པ་ཡིན་ན། ནུས་རྡུལ་རིག་གཞུང་དེ་ཡང་དག་པའི་རིག་གཞུང་ཞིག་ཏུ་འཇོག་པར་བྱེད་པའི་མཚན་ཉིད་མི་ཚང་བ་ཡིན་ནོ། །འོན་ཀྱང་ལམ་སློང་ཞིག་ལ། དེ་དག་གི་སྔོན་དཔག་དེ་ལ་སྲིད་ཚད་རང་བཞིན་ཙམ་ཞིག་ལྡན་པ་ཡིན་མོད།
ཚོས་སྔར་བཞིན་དུ་ནུས་རྡུལ་རིག་གཞུང་དེས་ཞིབ་དཔྱད་ཚད་ལེན་གྱི་ཚོད་བགམ་ཐེག་ཐུབ་པ་ཡིན་ནོ། །དཔེར་ན་ང་ཚོས་ཚོད་ལྟ་གཅིག་ལན་མང་དུ་བསྐྱར་ཐུབ་པ་དང་། མ་ཟད་མཇུག་འབྲས་སྣ་ཚོགས་འབྱུང་བའི་ཟློས་ཕྱོད་སྔོན་དཔག་གི་སྲིད་ཚད་དང་འཕྲོད་པར་ར་སྤྲོད་བྱེད་ཐུབ་པ་བཞིན་ཡིན། པོ་ཁི་རིལ་བུའི་ཚོད་ལྟ་དེ་ལ་དཔེར་བྱས་ན། ནུས་རྡུལ་དངོས་ཁམས་ཀྱིས་ང་ཚོ་ལ་དངོས་པོ་གང་ཞིག་ཡིན་པའི་དབང་དུ་བཏང་ན་ཡང་གནས་ངེས་པ་གཅིག་ལ་ཡོད་མི་སྲིད། གལ་སྲིད་དེ་ལྟ་མ་ཡིན་ན་འགུལ་ཚད་ཀྱི་ངེས་མིན་རང་བཞིན་དེ་ཚད་མེད་པ་ཞིག་ཏུ་འགྱུར་འགྲོ་བ་ཡིན་ཞེས་བསྟན་ཡོད། དངོས་གནས་བྱས་ན། ནུས་རྡུལ་དངོས་ཁམས་ཀྱི་དབང་དུ་བྱས་ན། གཞི་རྡུལ་རེ་རེ་བཞིན་ཐམས་ཅད་ཀྱང་འཇིག་རྟེན་འདི་ཉིད་ཀྱི་གནས་སམ་གོ་ས་ཐམས་ཅད་ནས་མཐོང་དུ་རུང་བ་ཡིན་ནོ། །དེ་ལྟ་ན་ཁྱད་དམིགས་ཀྱི་གློག་རྡུལ་གང་ཡང་རུང་བ་ཞིག་སྲུབས་ཟུང་ཚོད་ལྟའི་སྒྲིག་ཆས་ཀྱི་ནང་ནས་མཐོང་ཐུབ་པའི་སྲིད་ཚད་དེ་ཤིན་ཏུ་མཐོན་པོ་ཞིག་ཡིན་ལ། འོན་ཀྱང་དེ་ཉིད་མི་རྟ་སྐར་ཚོམས་ཨེ་ཝ་སྐར་མའམ། ཡང་ན་ཁྱོད་རང་གི་གཞུང་ལས་ཁང་གི་རང་འདེམས་ཟས་ཁང་གི་ནང་གི་ཤ་ལྡན་ཞོག་ཁོག་བག་ལེབ་ལྟ་བུ་ཞིག་ཡིན་པའི་དབང་དུ་བཏང་ན་ཡང་དེའི་ནང་ན་ཡང༌།
དེ་ཉིད་རྙེད་ཐུབ་པའི་སྲིད་ཚད་དེ་ནི་རྟག་པར་ཡོད་པ་ཡིན་ནོ། །དེ་ཉིད་ཀྱི་ཕྱིར་ན། གལ་སྲིད་ཁྱོད་ཀྱིས་ནུས་རྡུལ་པོ་ཁི་སྤོ་ལོ་ཞིག་འཕེན་པར་བྱས་ན། ཁྱོད་ལ་འཕེན་རྩལ་དང་ཤེས་རབ་ལེགས་པོ་ཇི་ཙམ་ཞིག་དང་ལྡན་པའི་དབང་དུ་བྱས་ན་ཡང་། ཁྱོད་ཀྱིས་སྤོ་ལོ་དེ་གནས་འདི་ཉིད་དུ་ལྷུང་བར་འགྱུར་ངེས་པ་ཡིན་ཞེས་སྔོན་དཔག་བྱེད་ཐུབ་མི་སྲིད་པ་ཞིག་ཡིན་ནོ། །འོན་ཀྱང་ཁྱོད་ཀྱིས་ཚོད་ལྟ་དེ་ཉིད་ལན་མང་དུ་བསྐྱར་ན། ཁྱོད་ལ་ཐོབ་པའི་ཟིན་བྲིས་དེ་ཉིད་ཀྱིས་སྤོ་ལོ་དེ་གནས་སྣ་ཚོགས་པ་ནས་རྙེད་ཐུབ་པའི་སྲིད་ཚད་དེ་མངོན་པར་བྱེད་འོང་བ་ཡིན་ལ། ཚོད་ལྟ་དེ་ཉིད་ཀྱིས་དེ་འདྲའི་ཚོད་ལྟའི་མཇུག་འབྲས་དང་རིག་གཞུང་གི་སྔོན་དཔག་གཉིས་གཅིག་འགྱུར་ཡིན་པར་ར་སྤྲོད་བྱས་ཟིན་པ་ཡིན་ནོ།།
ནུས་རྡུལ་དངོས་ཁམས་ཀྱི་སྲིད་ཚད་དེ་ནི་ནེ་ཐོན་དངོས་ཁམས་དང་རྒྱུན་གྱི་འཚོ་བའི་ནང་གི་སྲིད་ཚད་དང་མི་མཚུངས། འདི་ཉིད་ཤེས་པ་གལ་ཆེན་པོ་ཡིན། འཆར་ཡོལ་གྱི་ཐོག་ཏུ་བརྟན་པོའི་སྒོ་ནས་ཕོག་པའི་པོ་ཁི་རིལ་བུའི་རྒྱུན་འབབ་ཏེ་སོག་པར་བྱས་པའི་དཔེ་རྣམ་དང་ལུས་རྩལ་པས་འཕངས་པའི་གྲི་ཟོར་གྱིས་འབེན་ཟླུམ་ལྟེ་བ་ལ་ཕུག་པའི་ཨི་ཁུང་སོག་པའི་དཔེ་རྣམ་བསྡུར་བར་བྱས་ན། དོན་དེ་ལ་གོ་བ་ཅུང་ཟད་ལོན་པར་འགྱུར། ལུས་རྩལ་པ་དེས་ལྦུ་རག་འབོར་ཆེན་ཞིག་འཐུང་ཡོད་པ་མ་ཡིན་ན། གྲི་ཟོར་དེ་དག་འབེན་གྱི་ལྟེ་བའི་ཉེ་འཁོར་དུ་ཕོག་པའི་གོ་སྐབས་དེ་ཆེས་ཆེ་བ་ཡིན། ལྟེ་བ་ལས་ཇི་ཙམ་རིང་ན། སྲིད་ཚད་དེ་ཡང་དེ་ཙམ་གྱིས་ཇེ་ཆུང་ལ་འགྲོ་བ་ཡིན་ནོ།
པོ་ཁི་རིལ་ལུ་དང་མཚུངས་པར་གྲི་ཟོར་གང་ཞིག་ཡིན་ན་ཡང་གནས་ཐམས་ཅད་དུ་བསླེབ་སུ་རུང་བ་ཡིན། འོན་ཀྱང་བསྐྱར་འཕེན་མང་དུ་བྱས་པས་དུས་ཅུང་ཟད་སོང་བ་ན་གྲི་ཟོར་ལྷུང་བའི་ཨི་ཁུང་དེ་དག་གིས་དེའི་སྲིད་ཚད་དེ་བསྟན་འོང་བ་ཡིན། ང་ཚོས་རྒྱུན་གྱི་འཚོ་བའི་ནང་ནས་འདི་འདྲའི་རྣམ་པ་དེ་ལ། གལ་ཏེ་གྲི་ཟོར་ཞིག་ལ་གནས་མི་མཚུངས་པ་ལ་ཕོག་པའི་སྲིད་ཚད་ཅིག་ཡོད་པར་འཆད་པར་བྱས་ན། དེ་ནི་དེའི་འཕེན་པར་བྱེད་པའི་ཐོག་མའི་རྒྱུ་རྐྱེན་གྱི་རྒྱུས་ལོན་ཆ་མ་ཚང་བའི་དབང་གིས་བྱས་པ་ཁོ་ན་རེད། དེ་ནི་པོ་ཁི་རིལ་བུའི་གནས་ཚུལ་དང་གཏན་ནས་མི་མཚུངས།
གལ་སྲིད་ང་ཚོས་ལུས་རྩལ་པའི་གྲི་ཟོར་འཕེན་པའི་ཚུལ་དང་། ཟུར་ཚད། རང་འཁོར་དང་མགྱོགས་ཚད་སོགས་ཐམས་ཅད་མ་འཁྲུལ་བར་ཤེས་ན། ང་ཚོས་སྔར་ལས་ལྷག་པའི་སྒོ་ནས་དེ་ལ་གསལ་བཤད་བྱེད་ཐུབ། དེ་ལྟ་ན། རྩ་བའི་ཆ་ནས་ང་ཚོས་གྲི་ཟོར་ཕོག་པའི་གནས་དེ་ཇི་ཙམ་གནད་ལ་ཁེལ་དགོས་པ་དེ་ཙམ་གནད་ལ་ཁེལ་བའི་སྒོ་ནས་སྔོན་དཔག་བྱེད་ཐུབ་པ་ཡིན། དེའི་ཕྱིར་རྒྱུན་གྱི་འཚོ་བའི་ནང་ནས་ང་ཚོས་སྲིད་ཚད་ཀྱི་བཤད་སྟངས་ལ་བརྟེན་ནས་དོན་རྐྱེན་གྱི་མཇུག་འབྲས་གསལ་བཤད་བྱེད་པ་ནི། རྒྱུད་རིམ་གྱི་ནང་རྐྱེན་རང་བཞིན་དེ་ཕྱིར་མངོན་པར་བྱས་པ་མ་ཡིན་གྱི། ང་ཚོའི་དེའི་ཕྱོགས་གང་ཡང་རུང་བ་ཞིག་གི་མི་ཤེས་པའི་ཚུལ་དེ་ཕྱིར་མངོན་པར་བྱས་པ་ཙམ་ཞིག་ཡིན་ནོ།།
ནུས་རྡུལ་དངོས་ཁམས་ཀྱི་སྲིད་ཚད་དེ་ནི་དེ་དང་གཏན་ནས་མི་མཚུངས། དེ་དག་གིས་རང་བྱུང་གི་ཆེས་རྩ་བའི་སྐབས་སྟུན་རང་བཞིན་དེ་གསལ་བར་བྱས་ཡོད། རང་བྱུང་གི་ནུས་རྡུལ་དཔེ་རྣམ་གྱི་ནང་དུ་ང་ཚོའི་རྒྱུན་གྱི་ཉམས་མྱོང་དང་འགལ་བའི་གནས་ལུགས་ཡོད་ལ། ང་ཚོའི་མངོན་སུམ་གྱིས་གྲུབ་པའི་བདེན་པར་གྲུབ་པའི་གོ་དོན་དང་འགལ་བའི་གནས་ལུགས་ཀྱང་ཡོད་དོ།
རིགས་པ་དེ་དག་ཡ་མཚན་ཆེ་བ་དང་མ་ཟད་ཡིད་ཆེས་སྐྱེ་བ་ཤིན་ཏུ་དཀའ་བ་ཞིག་ཡིན་པར་ཤེས་ནས་དེ་ལྟར་གཞན་ལ་བསྟན་མཁན་གྱི་མི་ཡང་མི་ཉུང་བ་ཞིག་ཡིན། མི་དེ་དག་གི་ནང་དུ་ཐ་ན་ཨེ་ཡན་སེ་ཐན་དང་ཧྥན་མེན་ལྟ་བུ་དེ་འདྲའི་རླབས་ཆེན་གྱི་དངོས་ཁམས་རིག་པ་བ་ཚུད་པའི་དངོས་ཁམས་རིག་པ་བ་ཡང་ཉུང་ངུ་ཞིག་མ་རེད། ཧྥན་མེན་གྱི་ནུས་རྡུལ་སྨྲ་བའི་གསལ་བཤད་དེ་ནི་དེ་མ་ཐག་ཏུ་འཆད་པར་འགྱུར། དངོས་གནས་བྱས་ན་ཧྥན་མེན་གྱིས་ཐེངས་ཤིག་ལ། ནུས་རྡུལ་དངོས་ཁམས་རིག་པའི་དོན་གོ་མཁན་གྱི་མི་ཞིག་མི་སྲིད་པ་རེད་ཅེས་ངས་སེམས་ཐག་ཆོད་པོའི་སྒོ་ནས་བཤད་ཐུབ་ཅེས་བྲིས་མྱོང་། འོན་ཀྱང་ནུས་རྡུལ་དངོས་ཁམས་དང་ཚད་ལེན་ཚོད་ལྟ་རྣམས་གུང་འགྲིག་པ་ཡིན། འདི་ལ་ཚད་ལེན་དང་ཚོད་ལྟ་དཔྱད་ཞིབ་ཤིན་ཏུ་མང་པོ་འདི་ལས་མང་བ་མེད་པ་ལྟ་བུ་ཞིག་བྱེད་མྱོང་། འོན་ཀྱང་གཏན་ནས་ཕམ་ཉེས་སུ་གྱུར་མ་མྱོང་ངོ༌།།
༡༩༤༠ཙམ་གྱི་ལོ་ཡི་ནང་ནས། རི་ཚར་ཏི་ཧྥན་མེན་གྱིས་མི་རྣམས་ཧ་ལས་སུ་བཅུག་པའི་སྒོ་ནས་ནུས་རྡུལ་འཇིག་རྟེན་དང་ནེ་ཐོན་འཇིག་རྟེན་གཉིས་ཀྱི་ལྟ་བའི་ཁྱད་པར་དེ་ཤེས་རྟོགས་བྱུང༌།
ཧྥན་མེན་ནི་སྲུབས་ཟུང་ཚོད་ལྟའི་ནང་ནས་བྱུང་བའི་རྐྱེན་ཐེབས་ཀྱི་རི་མོ་དེ་ཇི་ལྟ་བུའི་སྒོ་ནས་བྱུང་བའི་དོན་དེ་ལ་ཡ་མཚན་ཆེན་པོ་སྐྱེས། ང་ཚོས་ཚོད་ལྟ་འདི་ཉིད་ཕྱི་དྲན་ཞིག་བྱེད། སྲུབས་གཉིས་ཀ་ཕྱེས་ནས་འདུས་རྡུལ་སྤྲོས་པའི་སྐབས་སུ་མཐོང་བའི་རི་མོ་དེ་དང་། ཐེངས་རེ་ལ་སྲུབས་ཀ་རེ་རེ་ཕྱེས་ནས་གློག་རྡུལ་འཕེན་པའི་ཚོད་ལྟ་ཐེངས་གཉིས་བྱས་ཏེ་དེ་གཉིས་ཀྱི་གློག་རྡུལ་ཕོག་པའི་དཀར་ཐིག་རྣམས་བསྡོམས་པ་ལས་བྱུང་བའི་རི་མོ་དེ་གཉིས་ནི་མཚུངས་པ་ཞིག་མ་ཡིན་པར་གོང་དུ་བཤད་ཟིན། དེ་ལས་ལྡོག་ཏེ། སྲུབས་གཉིས་ཀ་ཕྱེས་པའི་སྐབས་སུ་ང་ཚོས་སྣང་མུན་སྤེལ་མའི་ཆུ་རིས་རབ་དང་རིམ་པར་ཡོད་པར་མཐོང་བར་འགྱུར་ལ། དེའི་མུན་པ་ཡོད་སའི་གནས་དེ་ནི་འདུས་རྡུལ་མ་ཕོག་པའི་གནས་རེད། དེ་ཉིད་ཀྱིས་གལ་སྲིད་སྲུབས་གཅིག་ཁོ་ན་ཕྱེས་ཡོད་ན།
འདུས་རྡུལ་དེ་ཕོག་པར་འགྱུར་བའི་གནས་དེ་ལ། སྲུབས་གཉིས་ཀ་ཕྱེས་པའི་སྐབས་སུ་ཕོག་མི་ཐུབ་པར་མཚོན་པ་ཡིན། ལྟས་ན་གཞི་རྡུལ་དེས་འབྱུང་ཁུངས་ནས་འཆར་ཡོལ་གྱི་བར་དུ་བགྲོད་པའི་རྒྱུད་རིམ་གྱི་ནང་ནས་སྲུབས་གཉིས་ཀའི་བརྡ་འཕྲིན་ཐོབ་ཡོད་པ་ལྟ་བུ་རེད། འདི་འདྲའི་སྤྱོད་པ་དེ་རྒྱུན་གྱི་འཚོ་བའི་ནང་གི་མངོན་སུམ་གྱི་མཐོང་ཚུལ་ལ་ནི། སྤོ་ལོ་ཞིག་སྲུབས་གཅིག་གི་རྒྱུ་ལམ་ནས་འགྲོ་བ་ན་སྲུབས་གཞན་པ་དེ་ཕྱེས་ཡོད་ཀྱང་རུང་མེད་ཀྱང་རུང་དེས་དེ་ལ་ཤུགས་རྐྱེན་གང་ཡང་མི་བྱེད་པ་ཡིན་ནོ།།
ནེ་ཐོན་དངོས་ཁམས་ཀྱི་དབང་དུ་བྱས་ན། གལ་སྲིད་འདུས་རྡུལ་སྤྱད་པ་མ་ཡིན་པར་རྐང་རྩེད་སྤོ་ལོ་སྤྱད་ནས་འགུལ་སྐྱོད་བྱེད་ཚུལ་ལ་ཚོད་ལྟ་བྱས་ན། གཞི་རྡུལ་ཐམས་ཅད་ཀྱིས་མཚན་ཉིད་མངོན་པར་གསལ་བའི་རྒྱུ་ལམ་རེ་བརྒྱུད་ནས་འབྱུང་ཁུངས་ནས་འཆར་ཡོལ་གྱི་བར་བགྲོད་པར་བྱེད་པ་ཡིན། དཔེ་རིས་འདི་ཉིད་ཀྱི་ནང་དུ་གཞི་རྡུལ་དེ་བགྲོད་བཞིན་པའི་ལམ་ནང་ནས་ཕར་ལོག་ཏེ་སྲུབས་ཀ་ཐམས་ཅད་ཀྱི་ཉེ་འཁོར་གྱི་གནས་ལྷག་མ་ཀུན་ལ་འཚམས་འདྲི་བྱེད་པར་མི་སྲིད་པ་ཞིག་རེད། དེ་ལྟ་ནའང་ནུས་རྡུལ་དཔེ་རྣམ་གྱིས་གཞི་རྡུལ་དེ་ཐོག་མའི་གནས་ནས་མཐའ་གནས་ཀྱི་བར་དུ་རྒྱུ་བའི་རྒྱུད་རིམ་གྱི་ནང་ནས་གནས་འདི་ཡོད་ཀྱི་ངེས་པ་ཅུང་ཟད་ཀྱང་མེད་པར་བཤད་པ་རེད། དོན་དེ་ལ་གཞི་རྡུལ་དེ་ཉིད་འབྱུང་ཁུངས་དང་འཆར་ཡོལ་བར་ནས་འགྲུལ་བཞུད་བྱེད་པའི་ཚེ་ན་འགྲུལ་ལམ་ཞིག་མེད་པར་མངོན་པ་ཡིན་པར་འཆད་པར་བྱེད་མི་རུང་བར། དེ་ལས་ལྡོག་ནས། གཞི་རྡུལ་དེས་ཐོག་མཐའ་གཉིས་པོ་སྦྲེལ་བར་བྱེད་པའི་འབྱུང་རུང་གི་རྒྱུ་ལམ་ཐམས་ཅད་བཟུང་ཡོད་པར་མཚོན་པ་ཡིན་པར་ཧྥན་མེན་གྱི་ཡིད་ལ་འཁོར་བ་དང་། འདི་ཉིད་ནུས་རྡུལ་དངོས་ཁམས་དེ་ནེ་ཐོན་དངོས་ཁམས་དང་མི་མཚུངས་པའི་རྒྱུ་མཚན་དེ་ཉིད་ཡིན་པར་ཁོས་ཐག་བཅད་བྱས། སྲུབས་གཉིས་ཀ་ཕྱེས་པའི་རྣམ་པ་དེ་གནད་ཆེན་ཞིག་ཡིན། དེའི་རྒྱུ་མཚན་ཡང་གཞི་རྡུལ་དེས་མངོན་པར་གསལ་བའི་རྒྱུ་ལམ་རྐྱང་པ་ཞིག་ནས་བགྲོད་པ་མ་ཡིན་གྱི། དེས་ནི་རྒྱུ་ལམ་ཀུན་བཟུང་བ་དང་། དེ་ཡང་རྒྱུ་ལམ་དེ་དག་དུས་མཉམ་པ་ཁོ་ནར་བཟུང་བ་ཡིན་པར་མཚོན་པ་ཡིན། དེ་ཉིད་ཉན་ཙམ་བྱས་ན་ཚན་རྩལ་སྒྱུ་མའི་འཁྲུལ་སྣང་གི་གཏམ་རྒྱུད་ཅིག་དང་མཚུངས་མོད།
འོན་ཀྱང་དེ་འཁྲུལ་སྣང་གི་གཏམ་རྒྱུད་ཙམ་ཞིག་གཏན་ནས་མ་ཡིན། ཧྥན་མེན་གྱིས་གྲངས་རྩིས་ཀྱི་གསལ་བཤད་ཅིག་བསམ་བཀོད་བྱས། དེ་ཡང་ཧྥན་མེན་ལོ་རྒྱུས་སྡོམ་བསྒྲིགས་ཅེས་པ་དེ་རེད།
གསལ་བཤད་འདི་ཉིད་ཀྱིས་ནུས་རྡུལ་དངོས་ཁམས་ཀྱི་ངེས་སྲོལ་ཀུན་མངོན་པར་བྱས་ཡོད། ཧྥན་མེན་གྱི་གྲངས་རྩིས་དང་དངོས་ཁམས་ཀྱི་དཔེ་རིས་གཉིས་པོ་ནི། ནུས་རྡུལ་དངོས་ཁམས་ཀྱི་གསལ་བཤད་སྔོན་མ་རྣམས་དང་མི་མཚུངས་ལ། འོན་ཀྱང་སྔོན་དཔག་དེ་ནི་མཐུན་པ་ཡིན་ནོ།།
ཧྥན་མེན་གྱི་ལྟ་བ་དེས་སྲུབས་ཟུང་ཚོད་ལྟའི་ནང་ནས། གཞི་རྡུལ་དེས་སྲུབས་གཅིག་བརྒྱུད་པ་དང་ཡང་ན་སྲུབས་གཞན་པའི་རྒྱུ་ལམ་དེ་བརྒྱུད་ནས་བགྲོད་པར་བྱེད་དང་། ད་དུང་ཡང་སྲུབས་དང་པོ་དེ་བརྒྱུད་ནས་སོང་བ་དང་དེ་ཕྱི་ལོག་ནས་ཡང་སྲུབས་གཉིས་པ་བརྒྱུད་ནས་བགྲོད། དེ་ནས་སླར་ཡང་རྒྱུ་ལམ་དང་པོ་དེ་བརྒྱུད་དེ་རྡ་ལི་ཟས་མཆོག་ཚོང་སའི་ཟས་ཁང་གི་ནང་ལ་འཚམས་འདྲི་བྱས་པ་དང་། ཚུར་ལོག་པའི་སྔོན་དུ་སྐར་མ་ཕུར་བུ་ལ་སྐོར་བ་འགའ་ཞིག་བྱེད་པའི་རྒྱུ་ལམ་ནས་བགྲོད་དེ་ཕྱི་ལོག་པ་དང་། ཡང་ན་ཐ་ན་འཇིག་རྟེན་ཡོངས་བརྒལ་ནས་ཕྱིར་ལོག་བྱེད་པའི་རྒྱུ་ལམ་ཐམས་ཅད་སྤྱད་པར་བྱེད་པ་མཚོན་པ་ཡིན་ནོ། །ཧྥན་མེན་གྱི་ལྟ་བའི་དབང་དུ་བྱས་ན། འདི་ཉིད་ཀྱིས་གཞི་རྡུལ་དེས་ཇི་ལྟ་བུའི་སྒོ་ནས་སྲུབས་གང་ཞིག་ཕྱེས་ཡོད་ཚུལ་གྱི་བརྡ་འཕྲིན་ཐོབ་ཚུལ་ལ་འགྲེལ་བཤད་བྱེད་ཐུབ་པ་ཡིན། གལ་སྲིད་སྲུབས་གཅིག་ཕྱེས་ཡོད་ན་གཞི་རྡུལ་དེས་རྒྱུ་ལམ་དེ་ཉིད་བརྒྱུད་ནས་འགྲོ་བ་ཡིན། སྲུབས་གཉིས་ཆར་ཕྱེས་ཡོད་པའི་སྐབས་སུ། གཞི་རྡུལ་དེས་སྲུབས་གཅིག་བརྒྱུད་དེ་བགྲོད་པར་བྱེད་པའི་རྒྱུ་ལམ་དེ་དང་སྲུབས་གཞན་པ་དེ་བརྒྱུད་དེ་བགྲོད་པར་བྱེད་པའི་རྒྱུ་ལམ་གཉིས་པོ་ཕན་ཚུན་ཤུགས་རྐྱེན་བྱས་ཏེ། རྐྱེན་ཐེབས་འབྱུང་བར་བྱེད། འདི་ཉན་ཙམ་བྱས་ན་ཡ་མཚན་ཆེ་བ་ལྟ་བུ་རེད། འོན་ཀྱང་ཆེས་རྨང་གཞིར་གྱུར་པའི་དངོས་ཁམས་དང་དེ་བཞིན་དུ་དེབ་འདི་ཉིད་ཀྱི་བརྗོད་བྱའི་དབང་དུ་བྱས་ནས་བཤད་ན། ཧྥན་མེན་གྱི་གསལ་བཤད་དེ་ནི་སྔར་གྱི་བཤད་ཡམས་དེ་དག་ལས་ཀྱང་བེད་སྤྱོད་དང་ལྡན་པར་ར་སྤྲོད་བྱས་ཟིན་པ་ཡིན་ནོ།།
ཧྥན་མེན་གྱི་ནུས་རྡུལ་བདེན་པའི་རང་བཞིན་གྱི་ལྟ་བ་དེ་ང་ཚོས་གསལ་བཤད་བྱེད་ལ་ཉེ་བའི་རིག་གཞུང་ལ་གཙོ་ཤིན་ཏུ་ཆེན་པོ་ཞིག་ཡིན། དེའི་ཕྱིར་དུས་ཚོད་འགའ་ཞིག་སྤྱད་ནས་དེ་ཉིད་ཇི་ལྟ་བུའི་སྒོ་ནས་འཁོར་སྐྱོད་བྱེད་ཚུལ་ལ་རྒྱུས་ལོན་བྱེད་རིན་ཆོག་པ་ཞིག་རེད། རྒྱུད་རིམ་སླ་མོ་ཞིག་བསམ་པར་བྱེད། དེ་ཡང་གཞི་རྡུལ་ཞིག་གནས་ཀ་པ་ལྟ་བུ་ཞིག་ནས་རང་དབང་འགུལ་སྐྱོད་བྱེད་པ་ན། ནེ་ཐོན་དཔེ་རྣམ་གྱི་ནང་ནས་དེ་ནི་རྒྱུ་ལམ་དྲང་པོ་ཞིག་བརྒྱུད་ནས་འགུལ་སྐྱོད་བྱེད་པ་དང་།
དེའི་རྗེས་ཀྱི་དུས་ངེས་པ་གང་ཡང་རུང་བ་ཞིག་ལ། གཞི་རྡུལ་དེ་ཉིད་རྒྱུ་ལམ་དྲང་པོ་དེ་ཉིད་ཀྱི་ཐོག་གི་གནས་ངེས་པ་ཁ་པ་ལྟ་བུ་གང་ཡང་རུང་བ་ཞིག་གི་ཐོག་ཏུ་ཡོད་པར་ང་ཚོས་མཐོང་འོང་བ་ཡིན།
ཧྥན་མེན་དཔེ་རྣམ་གྱི་ནང་དུ། ནུས་རྡུལ་གཞི་རྡུལ་ཞིག་གིས་གནས་ཀ་པ་དང་ཁ་པ་སྦྲེལ་བར་བྱེད་པའི་རྒྱུ་ལམ་ཐམས་ཅད་ཉམས་སུ་མྱོང་བར་བྱས་པ་དང་། རྒྱུ་ལམ་དེ་དག་ཐམས་ཅད་ལས་ཚན་གནས་ཞེས་པའི་གྲངས་ཀ་ཞིག་སྡུད་པར་བྱས། ཚན་གནས་ཞེས་པ་དེས་ནི་འགུལ་རླབས་ཤིག་གི་འཁོར་སྐྱོད་དུས་འཁོར་གྱི་ནང་གི་གནས་དེ་མཚོན་པ་ཡིན། དེ་ཡང་རླབས་དེའི་རླབས་རྩེ་དང་རླབས་གཤོང་ངམ་ཡང་ན་དེ་དག་གི་བར་གྱི་གནས་ངེས་པ་དངོས་གང་ཡིན་པ་དེ་ཉིད་མཚོན་པ་ཡིན། ཧྥན་མེན་གྱི་ཚན་གནས་དེ་ཉིད་གཏན་ལ་འབེབས་པར་བྱེད་པའི་གྲངས་རྩིས་ཀྱི་རྩིས་ཕྲེང་དེའི་དབང་དུ་བྱས་ན། རྒྱུ་ལམ་ཐམས་ཅད་ཀྱི་རླབས་དེ་ལྷན་ཅིག་ཏུ་བསྡོམས་པའི་སྐབས་སུ།
གཞི་རྡུལ་དེ་གནས་ཀ་པ་ནས་བརྩོམས་ནས་ཁ་པ་ལ་བསླེབ་པའི་སྲིད་ཕྱོད་ཁྱབ་ཚད་དེ་ཐོབ་འོང་བར་གསལ་བར་བྱས་པ་ཡིན་ལ། སྲིད་པྱོད་ཁྱབ་ཚད་ཀྱི་རང་གྲངས་ཉིས་སྒྱུར་དེས་གཞི་རྡུལ་དེ་གནས་ཁ་པ་ལ་བསླེབ་པའི་མ་འཁྲུལ་བའི་སྲིད་ཕྱོད་དེ་བསྟན་པ་ཡིན་ནོ།།
ཧྥན་མེན་གྱི་བསྡོམས་སྒྲིག་༼དེའི་ཕྱིར་ཀ་པ་ནས་ཁ་པ་ལ་འགྲོ་བའི་སྲིད་ཕྱོད་ལ་ཡང༽ལ་བྱས་རྗེས་ཡོད་པའི་རྒྱུ་ལམ་སོ་སོའི་ངོ་བོ་དེ། རིང་ཚད་ངེས་པ་ཡོད་ཅིང་འོན་ཀྱང་ཕྱོགས་ཀུན་ལ་བསྟན་དུ་རུང་བའི་མདའ་རྩེ་ཞིག་ཡིན་པར་བསམ་དུ་རུང་བ་ཡིན། ཚན་གནས་གཉིས་ལྷན་ཅིག་ཏུ་སྦྱར་ཏེ། ཁྱོད་ཀྱིས་ཚན་གནས་གཅིག་མཚོན་པར་བྱེད་པའི་མདའ་རྩེ་དེ་ཚན་གནས་གཞན་ཞིག་མཚོན་པར་བྱེད་པའི་མདའ་རྩེའི་མཇུག་ཏུ་བཞག་པས། དེས་མཚན་གནས་བསྡོམས་པར་མཚོན་པའི་མདའ་རྩེ་གསར་པ་ཞིག་འབྱུང་བ་དང༌། དེ་ལས་ཀྱང་མང་བའི་ཚན་གནས་བསྣན་བསམ་ན།
ཁྱོད་ཀྱིས་རྒྱུད་རིམ་སླ་མོ་འདི་ཉིད་བསྐྱར་བས་ཆོག་གོ །ཚན་གནས་དེ་སྟར་ཕྲེང་སྒྲིག་པ་ན། སྤྱིའི་བསྡོམས་ཉིད་མཚོན་པའི་མདའ་རྩེ་དེ་ནི་ཤིན་ཏུ་རིང་པོ་ཞིག་ཡིན་དུ་རུང་བར་ཡིད་ལ་ཟུངས་ཤིག །
འོན་ཀྱང་དེ་དག་ཕྱོགས་མི་གཅིག་པ་སྣ་ཚོགས་ལ་བསྟན་ཡོད་ན། ཁྱོད་ཀྱིས་དེ་དག་ལྷན་ཅིག་ཏུ་བསྡོམས་པའི་སྐབས་སུ། དེ་དག་ཐམས་ཅད་ཀྱང་ཕན་ཚུན་མེད་པར་བྱས་ཏེ། ལྷག་མར་ལུས་པའི་མདའ་རྩེ་དེ་ལ་རིང་པོ་ཅི་ཡང་མེད་པར་འགྱུར་བ་ཡིན་ནོ། །བསམ་བློ་འདི་ཉིད་འོག་གི་རི་མོའི་ནང་ནས་མཚོན་པར་བྱེད་དོ།།
ཧྥན་མེན་གྱི་ཐབས་ལ་བརྟེན་ནས་འགོ་ཀ་པ་ནས་བརྩོམས་ཤིང་མཇུག་ཁ་པ་ལ་གནས་པའི་གཞི་རྡུལ་ཞིག་གི་སྲིད་ཕྱོད་ཁྱབ་ཚད་དེ་རྩིས་རྒྱག་བྱེད་དགོས་ན། ཁྱོད་ཀྱིས་ཀ་པ་ནས་ཁ་པ་ལ་སྦྲེལ་བའི་རྒྱུ་ལམ་ཐམས་ཅད་ཀྱི་ཚན་གནས་སམ་མདའ་རྩེ་དེ་བསྣན་དགོས། རྒྱུ་ལམ་གྲངས་ཚད་མེད་པ་ཞིག་དང་ལྡན། འདི་ཉིད་ཀྱིས་གྲངས་རྩིས་ཀྱི་རྩིས་རྒྱག་དེ་རྙོག་འཛིང་ཆེན་པོ་དང་ལྡན་པ་ཞིག་ཏུ་བསྒྱུར། འོན་ཀྱང་ལག་སྟར་བྱེད་དུ་རུང་བ་ཡིན། གོང་གི་དཔེ་རིས་དེ་ལ་རྒྱུ་ལམ་འགའ་ཞིག་བྲིས་ཡོད།
ནུས་རྡུལ་དངོས་ཁམས་དེ་ནི་ཤིན་ཏུ་ཐུན་མིན་ཞིག་ཡིན་མོད། ནུས་རྡུལ་དངོས་ཁམས་ནས་ནེ་ཐོན་འཇིག་རྟེན་གྱི་བར་གྱི་འཇིག་རྟེན་འབྱུང་ཚུལ་དེ་ཧྥན་མེན་རིག་གཞུང་གིས་དཔེ་རིས་ཤིན་ཏུ་གསལ་པོ་ཞིག་མངོན་པར་བྱས། ཧྥན་མེན་རིག་གཞུང་གི་དབང་དུ་བྱས་ན། རྒྱུ་ལམ་ཀུན་གྱི་ཚན་གནས་དེ་དག་རེ་རེ་བཞིན་ཕུ་ལམ་ཁི་ཡི་རྟག་གྲངས་དང་འབྲེལ་ཡོད། ཕུ་ལམ་ཁི་ཡི་རྟག་གྲངས་དེ་ཤིན་ཏུ་ཆུང་ཆེས་པས། ཕན་ཚུན་ཉེ་བར་བཅར་ནས་ཡོད་པའི་རྒྱུ་ལམ་གྱིས་བྱས་པའི་བྱས་རྗེས་རྣམ་སྣོན་པའི་སྐབས་སུ། དེའི་ཚན་གནས་དེ་དག་ལ་འགྱུར་བ་ཆེན་པོ་འོང་བ་ཡིན། དེ་ལྟ་ན།
གོང་གི་དཔེ་རིས་ལས་གསལ་བ་ལྟར། དེ་དག་མང་ཤོས་དེ་ནི་ཕན་ཚུན་བསྡོམས་ནས་ཀླད་ཀོར་ལ་ཇེ་ཉེར་འགྲོ་བར་རིག་གཞུང་དེས་བསྟན་ཡོད། འོན་ཀྱང་རྒྱུ་ལམ་འགའ་ཞིག་ཡོད་ཅིང་དེ་དག་གི་ཚན་གནས་དེ་ཕྲེང་དུ་སྒྲིག་པར་བྱེད་པའི་འཕེལ་ཕྱོགས་ཀྱང་ཡོད་པར་རིག་གཞུང་དེས་བསྟན་ཡོད།
དེ་ལྟ་ན་དེ་དག་གིས་གཞི་རྡུལ་གྱི་སྤྱོད་པ་བརྟག་དཔྱད་བྱེད་པ་ལ་བྱས་རྗེས་ཅུང་ཟད་ཆེན་པོ་བཞག་ཡོད་པས་ཕན་པ་དང་ལྡན་པ་ཡིན་ནོ། །མཇུག་འབྲས་ནི། རགས་པའི་དངོས་པོ་ལ་ལྟོས་ནས་བཤད་ན། ནེ་ཐོན་རིག་གཞུང་གིས་སྔོན་དཔག་བྱས་པའི་རྒྱུ་ལམ་དང་ཤིན་ཏུ་མཚུངས་པའི་ཚན་གནས་དང་ལྡན་པ་ལྟར། ལྷན་ཅིག་ཏུ་བསྡོམས་པས་བསྡོམས་སྒྲིག་ལ་བྱས་རྗེས་ཆེན་པོ་བཞག་ཡོད་པ་ཐེ་ཚོམ་མེད། དེ་ལྟ་ན་སྲིད་ཚད་དེ་ཀླད་ཀོར་ལས་མངོན་གསལ་གྱིས་ཆེ་བའི་མཐའ་མཇུག་གི་གནས་གཅིག་པུ་དེ་ནི་ནེ་ཐོན་རིག་གཞུང་གི་སྔོན་དཔག་བྱས་པའི་མཇུག་གནས་དེ་ཉིད་ཡིན་ལ།
མཐའ་མཇུག་གི་གནས་དེའི་སྲིད་ཕྱོད་དེ་གཅིག་དང་ཤིན་ཏུ་ཉེ་བ་ཡིན། དེའི་ཕྱིར་རགས་པའི་དངོས་པོ་དེ་དག་གི་འགུལ་སྐྱོད་ནི་དཔེར་ན་ནེ་ཐོན་རིག་གཞུང་གིས་སྔོན་དཔག་བྱས་པ་བཞིན་དུ་འགུལ་སྐྱོད་བྱེད་པ་ཡིན་ནོ།།
འདིའི་བར་དུ་ང་ཚོས་སྲུབས་ཟུང་ཚོད་ལྟའི་རྒྱབ་ལྗོངས་ཀྱི་འོག་ནས་ཧྥན་མེན་གྱི་ལྟ་བ་དེ་ལབ་གླེང་བྱས་པ་ཡིན། ཚོད་ལྟ་དེའི་ནང་དུ་གཞི་རྡུལ་ཞིག་སྲུབས་ཀ་དང་ལྡན་པའི་འགོག་པང་ལ་གཏད་ནས་འཕེན་པ་དང་། འགོག་པང་གི་རྒྱབ་ཏུ་སྒྲིག་འགོད་བྱས་པའི་འཆར་ཡོལ་གྱི་ཐོག་ནས་གཞི་རྡུལ་གྱི་འགྲུལ་བཞུད་མཇུག་རྫོགས་པའི་གནས་དེ་ཚད་ལེན་བྱེད་པ་རེད། དེ་ལས་ཀྱང་སྤྱིར་བཏང་གི་སྒོ་ནས་བཤད་ན། ཧྥན་མེན་གྱི་རིག་གཞུང་ལྟར་ན་ང་ཚོས་སྔོན་དཔག་བྱེད་དུ་རུང་བ་དེ་གཞི་རྡུལ་གཅིག་རྐྱང་ཙམ་ཁོ་ན་མ་ཡིན་པར། མ་ལག་གཅིག་གི་འབྱུང་རུང་གི་མཇུག་འབྲས་དེ་ཡང་ཡིན། མ་ལག་དེ་གཞི་རྡུལ་གཅིག་ཡིན་རུང་ལ། གཞི་རྡུལ་ཚོ་གཅིག་ཡིན་དུ་རུང་བ་དང་། ཐ་འཇིག་རྟེན་རིལ་པོ་ཡིན་ཡང་ཆོག །མ་ལག་ཞིག་གི་ཐོག་མའི་རྣམ་པ་ནས་བཟུང་ཕྱིས་སུ་ང་ཚོས་དེའི་རང་བཞིན་ལ་ཚད་ལེན་བྱེད་པའི་བར་གྱི་རང་གཤིས་དེ་དག་ཚུལ་གང་ཡང་རུང་བས་རིམ་འགྱུར་དུ་འགྲོ་བ་དེ་ལ་དངོས་ཁམས་རིག་པ་བ་རྣམས་ཀྱིས་མ་ལག་དེའི་ལོ་རྒྱུས་ཞེས་འདོགས་པར་བྱེད། དཔེར་ན། སྲུབས་ཟུང་ཚོད་ལྟའི་ནང་དུ། གཞི་རྡུལ་གྱི་ལོ་རྒྱུས་དེ་ནི་ཁོ་རང་གི་རྒྱུ་ལམ་དེ་ཡིན་པ་བཞིན་ཡིན། སྲུབས་ཟུང་ཚོད་ལྟ་ཇི་ལྟ་བ་བཞིན་དུ། གཞི་རྡུལ་དེ་གནས་གང་ཡང་རུང་བ་ཞིག་ནས་མཐོང་ཐུབ་པའི་སྲིད་ཚད་དེ་ནི་ཁོ་རང་གནས་དེ་ནས་བགྲོད་རུང་གི་རྒྱུ་ལམ་ཡོངས་ལ་རག་ལས་པ་ཡིན། སྤྱིར་བཏང་གི་མ་ལག་ལ་ལྟོས་ན། བརྟག་དཔྱད་ཀྱི་མཇུག་འབྲས་གང་ཞིག་ཡིན་པའི་དབང་དུ་བཏང་ན་ཡང་དེའི་སྲིད་ཚད་དེ་ནི་མཇུག་འབྲས་དེ་ཉིད་སྐྱེད་པར་བྱེད་དུ་རུང་བའི་འབྱུང་རུང་གི་ལོ་རྒྱུས་ཀུན་ལ་རག་ལས་པ་ཡིན་ཞེས་ཧྥན་མེན་གྱིས་བསྟན་པར་བྱས་ཡོད།
དེའི་ཕྱིར། ཁོའི་ཐབས་ཚུལ་དེ་ལ་ནུས་རྡུལ་དངོས་ཁམས་ཀྱི་ལོ་རྒྱུས་བསྡོམས་སྒྲིག་གམ་ཡང་ན་བདམ་རུང་ལོ་རྒྱུས་ཀྱི་གསལ་བཤད་ཅེས་འདོགས་པར་བྱེད་པ་ཡིན་ནོ།།
ཧྥན་མེན་གྱི་ནུས་རྡུལ་དངོས་ཁམས་ཀྱི་ཐབས་ཚུལ་དེ་ང་ཚོས་རྒྱུས་ཅུང་ཟད་ལོན་ཟིན་པ་རེད།
ད་ལྟ་ང་ཚོས་མ་འོངས་པ་ན་བེད་སྤྱོད་དང་ལྡན་པའི་གནད་ཆེ་བའི་ནུས་རྡུལ་གྱི་རྩ་རིགས་ཏེ། མ་ལག་ལ་བརྟག་དཔྱད་བྱས་པས་དེའི་རྒྱུད་རིམ་དེ་ཡང་ངེས་པར་དུ་བསྒྱུར་འགྲོ་བའི་རྩ་རིགས་གཞན་ཞིག་ལ་ཞིབ་འཇུག་བྱེད། དཔེར་ན་སློབ་དཔོན་གྱི་མ་ནེ་ལ་ཀེ་ཚེའི་ཕྱེ་མ་ཅུང་ཟད་འགོས་པ་ན་ང་ཚོས་དེ་ལ་ལྟ་ཙམ་བྱེད་པ་ལས་ལྟ་བ་དེས་དེ་ལ་ཕན་གནོད་གང་ཡང་མི་བྱེད་པ་བཞིན་དུ། དངོས་ཁམས་ཀྱི་ངོ་བོ་ལ་ཡང་ང་ཚོས་སེམས་ཆུང་གི་སྒོ་ནས་ལྟ་བ་ཙམ་ཁོ་ན་བྱེད་པ་ལས་དེ་ལ་ཕན་གནོད་མི་བྱེད་པ་ཞིག་བྱེད་ཐུབ་སྲིད་དམ་ཞེ་ན། མི་སྲིད་དོ། །ནུས་རྡུལ་དངོས་ཁམས་ཀྱི་དབང་དུ་བྱས་ན། ཁྱོད་ཀྱིས་ཡུལ་གང་ཡང་རུང་བ་ཞིག་ལ་ལྟ་བ་ཙམ་ཁོ་ན་བྱེད་པ་དེ་འདྲ་བ་ཞིག་ནི་མི་སྲིད་པ་ཡིན་ནོ། །དེའི་དོན་ཡང་བརྟག་དཔྱད་ཅིག་བྱས་པས། ཁྱོད་རང་གིས་བརྟག་དཔྱད་ཚད་ལེན་བྱེད་བཞིན་པའི་ཡུལ་དེ་དང་ཁྱོད་གཉིས་ཕན་ཚུན་དུ་བྱེད་ལས་འཇུག་བཞིན་ཡོད་པར་ནུས་རྡུལ་དངོས་ཁམས་སྨྲ་བས་འདོད་པ་ཡིན་ཅེས་པའི་དོན་ཡིན། དཔེར་ན། སྲོལ་རྒྱུན་གྱི་དོན་སྙིང་གི་མིག་ཤེས་ཀྱིས་དངོས་པོ་ཞིག་མཐོང་དགོས་ན། འོད་ཅིག་ལྟ་བྱའི་ཡུལ་དེའི་ཐོག་ཏུ་སྤྲོས་པར་བྱེད་དགོས།
འོད་དེ་ལྷོ་ཀུབ་ཀྱི་ཐོག་ཏུ་སྤྲོས་ན་དེ་ལ་ཤུགས་རྐྱེན་ཆེན་པོ་གང་ཡང་མི་འབྱུང་བ་ནི་སྨོས་མི་དགོས་པ་ཞིག་རེད། འོན་ཀྱང་འོད་ཅིག་ནུས་རྡུལ་ཞིག་གི་ཐོག་ཏུ་སྤྲོས་ན་ཤིན་ཏུ་ཉམས་ཆུང་བའི་འོད་རྡུལ་ཞིག་ཡིན་པའི་དབང་དུ་བཏང་ན་ཡང་དེ་དེའི་ཐོག་ཏུ་ཕོག་པ་ན་མངོན་གསལ་དོད་པོའི་སྒོ་ནས་ཚོར་ཐུབ་པའི་ཤུགས་རྐྱེན་དང་ལྡན་པ་དང་། མ་ཟད་དངོས་གནས་བྱས་ན་དེས་ནི་ནུས་རྡུལ་དངོས་ཁམས་ཀྱིས་བཤད་པའི་ཚུལ་གྱིས་མཇུག་འབྲས་དེ་ལ་འགྱུར་བ་བཏང་སོང་བ་ཡིན་པར་ཚོས་ལྟས་གསལ་བར་བྱས་པ་རེད།
དཔེར་ན་སྔོན་གྱི་སྲུངས་ཟུང་ཚོད་ལྟ་ཇི་ལྟ་བ་བཞིན་དུ། གལ་སྲིད་ང་ཚོས་སྲུབས་ཟུང་ཚོད་ལྟའི་ནང་གི་འགོག་པང་ལ་གཏད་ནས་གཞི་རྡུལ་ཆུན་པོ་ཞིག་འཕངས་པ་དང་། མ་ཟད་དེའི་ནང་གི་འགོག་པང་བརྒྱུད་ནས་བགྲོད་པའི་གཞི་རྡུལ་ཁྲི་བརྒྱ་ཕྲག་གི་གཞི་གྲངས་བསྡུ་རུབ་བྱས་ཏེ། གཞི་རྡུལ་རྣམས་ཚད་ལེན་བྱ་ཡུལ་གྱི་གནས་སྣ་ཚོགས་པ་ལ་སླེབ་ཚུལ་རི་མོ་འབྲི་བའི་སྐབས་སུ། གཞི་གྲངས་དེ་དག་ལས་ཤོག་ལྷེ་༨༦པའི་ནང་གི་རྐྱེན་ཐེབས་ཆུ་རིས་དེ་གྲུབ་པ་དང་། མ་ཟད་ང་ཚོས་གཞི་རྡུལ་དེ་དག་དང་པོ་བགྲོད་པར་བརྩོམས་པའི་གནས་ཀ་པ་ནས་དེའི་ཚད་ལེན་བྱ་བའི་གནས་ཁ་པའི་བར་གྱི་ཡིན་རུང་གི་རྒྱུ་ལམ་དང་གནས་ཐོད་པའི་གནས་ཚན་རྣམས་བསྡོམས་པར་བྱས་ན།
ང་ཚོའི་རྩིས་རྒྱག་བྱས་པའི་གཞི་རྡུལ་དེ་གནས་སྣ་ཚོགས་ལ་བསླེབ་རུང་བའི་སྲིད་ཕྱོད་དེ་ཉིད་དང་གཞི་གྲངས་དེ་གཉིས་གུང་འགྲིག་འོང་བ་ང་ཚོས་ཤེས་རྟོགས་འབྱུང་འོང་བ་ཡིན།
ད་ལྟ་ང་ཚོས་ཚོད་ལྟ་བསྐྱར་བའི་དབང་དུ་བྱས་ན། ཐེངས་འདི་ལ་འོད་དེ་སྲུབས་ཀའི་ཐོག་ཏུ་སྤྲོས་པར་བྱེད། དེ་ལྟར་བྱས་པས་ང་ཚོས་གཞི་རྡུལ་དེ་སོང་མྱོང་བའི་བར་གྱི་གནས་ག་བ༼ ག་བ་སེ་ནི་སྲུབས་ཀ་གཉིས་པོའི་གང་རུང་གི་གནས་དེ་ཡིན༽དེ་ཤེས་འོང་བ་ཡིན། དེ་ལ་རྒྱུ་ལམ་གང་ཡིན་གྱི་བརྡ་འཕྲིན་ཞེས་ཟེར་བ་ཡིན། དེའི་རྒྱུ་མཚན་ཡང་གཞི་རྡུལ་རེ་རེ་བཞིན་དུ་ཀ་པ་ནས་སྲུབས་དང་པོ་བརྒྱུད་དེ་ཁ་པ་ལ་སླེབ་པ་ཡིན་ནམ། ཡང་ན་གནས་ཀ་པ་ནས་སྲུབས་ཀ་གཉིས་པ་བརྒྱུད་དེ་ཁ་པ་ལ་སླེབ་པ་ཡིན་དེ་ཉིད་ཀྱིས་བསྟན་པར་བྱེད་པའི་རྒྱུ་མཚན་གྱིས་རེད། གཞི་རྡུལ་རེ་རེ་བཞིན་སྲུབས་ཀ་གང་ཞིག་བརྒྱུད་ནས་འགྲོ་བ་ང་ཚོས་ཤེས་ཟིན་པས། ང་ཚོས་གཞི་རྡུལ་བསྡོམས་སྒྲིག་གི་ནང་གི་རྒྱུ་ལམ་དེ་སྲུབས་དང་པོ་བརྒྱུད་པའི་རྒྱུ་ལམ་མམ། ཡང་ན་སྲུབས་ཀ་གཉིས་པ་བརྒྱུད་ནས་འགྲོ་བའི་རྒྱུ་ལམ་གང་ཡང་རུང་བ་གཅིག་ཁོ་ན་ཡིན་པར་ཤེས་ཟིན། དེ་ལྟ་ན་སྲུབས་ཀ་དང་པོ་བརྒྱུད་ནས་སོང་བའི་རྒྱུ་ལམ་དང་སྲུབས་ཀ་གཉིས་པ་བརྒྱུད་ནས་སོང་བའི་རྒྱུ་ལམ་གཉིས་ཀ་ཡིན་མི་སྲིད་པ་རེད། དེའི་རྒྱུ་མཚན་ཡང་ཧྥན་མེན་གྱིས་རྐྱེན་ཐེབས་ཆུ་རིས་དེ་ལ་འགྲེལ་བཤད་འདི་ལྟར་བྱེད་པ་རེད། དེ་ཡང་ཁོང་གིས་སྲུབས་ཀ་དང་པོ་བརྒྱུད་ནས་འགྲོ་བའི་རྒྱུ་ལམ་དང་སྲུབས་ཀ་གཞན་བརྒྱུད་དེ་འགྲོ་བའི་རྒྱུ་ལམ་གཉིས་པོ་ལ་རྐྱེན་ཐེབས་འབྱུང་བར་བྱེད་པ་ཡིན་ལ། དེའི་ཕྱིར་གལ་སྲིད་ཁྱོད་ཀྱིས་གློག་རྡོ་སྒོ་ཕྱེས་ནས་གཞི་རྡུལ་དེ་སྲུབས་གང་ཞིག་བརྒྱུད་པར་ངོས་བཟུང་ན། རྒྱུ་མཚན་དེ་ཉིད་ཀྱིས་དེ་ལས་གཞན་པ་བདམ་པར་བྱེད་པའི་རང་དབང་མེད་པར་བྱས་སོང་བ་རེད། དེའི་དབང་གིས་རྐྱེན་ཐེབས་འབྱུང་མི་ཐུབ་པ་ཡིན་ནོ་ཞེས་འཆད་པར་བྱེད་དོ། །དངོས་གནས་རེད། ཚོད་ལྟ་ལག་བསྟར་བྱེད་པའི་སྐབས་སུ། གློག་སྒོ་ཕྱེས་པས་ཚོད་ལྟའི་མཇུག་འབྲས་དེ་ལྡེབ་མ༨༤ནང་གི་རྐྱེན་ཐེབས་ཆུ་རིས་དེ་ལྡེབ་མ་༨༦ནང་གི་རི་མོ་དེ་འདྲ་བ་ལ་བསྒྱུར་འགྲོ་བ་རེད། གཞན་ཡང་། ང་ཚོས་ཚོད་ལྟའི་ཚུལ་དེ་གཞན་ཞིག་ལ་བསྒྱུར་ཏེ། ཉམས་ཆུང་བའི་འོད་ལ་བརྟེན་ནས་གཞི་རྡུལ་འགའ་ཞིག་ཁོ་ན་འོད་དང་ཕན་ཚུན་དུ་བྱེད་པ་འཇུག་ཏུ་བཅུག་པ་ཡིན། འདི་འདྲའི་གནས་ཚུལ་གྱི་འོག་ནས་གཞི་རྡུལ་ཚོགས་པ་དེའི་ནང་གི་གཞི་རྡུལ་འགའ་ཞིག་ཁོ་ན་རྒྱུ་ལམ་གང་ཞིག་ནས་བགྲོད་པར་བྱེད་པའི་བརྡ་འཕྲིན་ཙམ་ཐོབ་ཐུབ། དེ་ལྟ་ན་ང་ཚོས་རྒྱུ་ལམ་གང་ཞིག་གི་བརྡ་འཕྲིན་ཐོབ་ཡོད་མེད་ལྟ་བའི་དབང་དུ་བྱས་ནས་གཞི་རྡུལ་སླེབ་པའི་གཞི་གྲངས་སོ་སོར་ཕྱེ་བར་བྱས་ན། དེ་ལྟ་ན་རྒྱུ་ལམ་གཉིས་པོ་གང་ཡིན་ངོས་བཟུང་རྒྱུ་མེད་པའམ་རྒྱུ་ལམ་གཉིས་པོ་གང་གི་བརྡ་འཕྲིན་ཡིན་པར་ངོས་བཟུང་རྒྱུ་མེད་པའི་གཞི་རྡུལ་གྱི་གཞི་གྲངས་དེ་ཉིད་ལ་རྐྱེན་ཐེབས་ཀྱི་ཆུ་རིས་མངོན་ཐུབ་པ་ང་ཚོས་ཤེས་འོང་ལ། ང་ཚོས་དེ་ལས་རྒྱུ་ལམ་གང་ཡང་རུང་བ་ཞིག་བརྒྱུད་ནས་སོང་བར་ངོས་བཟུང་ཡོད་ན། གཞི་གྲངས་དེ་ལས་རྐྱེན་ཐེབས་ཀྱི་ཆུ་རིས་མངོན་མི་ཐུབ་པ་ཡིན་ནོ།།
ལྟ་བ་འདི་དང་ང་ཚོའི་རྒྱུད་ཀྱི་འདས་པ་ཉིད་དུ་འཛིན་པའི་ལྟ་བ་ལ་དོན་སྙིང་ཟབ་མོ་དང་ལྡན་པ་ཡིན། ནེ་ཐོན་རིག་གཞུང་གི་ནང་དུ། འདས་པ་ཞེས་པ་དེ་ངེས་པའི་རང་བཞིན་གྱི་དངོས་པོའི་རྒྱུད་རིམ་ཞིག་གི་ངོ་བོར་གནས་ཡོད་པར་འདོད། གལ་སྲིད་ཁྱོད་ཀྱིས་ན་ནིང་ཨི་ཐ་ལི་ནས་ཉོས་པའི་མེ་བུམ་དེ་སར་ལྷུང་ནས་དུམ་བུར་སོང་ཡོད་པ་དང་། ཁྱོད་རང་གི་གོམ་ཁ་སློབ་བཞིན་པའི་ཕྲུ་གུ་དེ་དེའི་དྲུང་ན་ལང་ཡོད་ན། གནོད་འཚེ་དེ་འབྱུང་བའི་རྐྱེན་དེ་ཡར་འདེད་བྱེད་དུ་རུང་། དེ་ཡང་བྱིས་པ་དེས་སོར་མོ་ཆུང་ཆུང་དེ་ལྷོད་པས། མེ་བུམ་ས་ལ་ལྷུང་ནས་དུམ་བུ་བརྒྱ་སྟོང་མང་པོར་གྱུར་པ་ཡིན། དངོས་གནས་བྱས་ན། ནེ་ཐོན་ངེས་སྲོལ་གྱི་དབང་དུ་བྱས་ན་སྐབས་དེ་དང་འབྲེལ་བའི་གཞི་གྲངས་ཡོངས་སུ་རྫོགས་པ་ཞིག་གཏན་ལ་དབབ་ན། དེ་ལ་བརྟེན་ནས་འདས་པའི་དུས་ཀྱི་དཔེ་རིས་ཆ་ཚང་བ་ཞིག་རྩིས་རྒྱག་བྱེད་དུ་རུང་བར་འདོད་པ་ཡིན། འདི་ནི་ང་ཚོའི་རྒྱུན་གྱི་ཐད་ཚོར་གྱི་སྣང་ཚུལ་དང་མཐུན། བདེ་བ་ཡིན་ཡང་རུང་སྡུག་བསྔལ་ཡིན་ཡང་རུང་། འཇིག་རྟེན་འདི་ལ་ནི་ངེས་པའི་རང་བཞིན་གྱི་འདས་པ་ཞིག་ཡོད་ངེས་པར་འདོད། མི་གཅིག་གིས་ཀྱང་མཐོང་མ་མྱོང་བའི་དབང་དུ་བྱས་ན་ཡང་། དངོས་པོ་དེ་དངོས་གནས་ཡོད་མྱོང་བ་ཡིན། དེ་ཡང་དཔེར་ན་ཁྱོད་ཀྱིས་དེ་ལ་བརྙན་པར་མང་པོ་བླངས་པ་ནང་བཞིན་ཡིན། དེ་ལྟ་ནའང་ནུས་རྡུལ་པོ་ཁི་རིལ་བུ་དེ་འབྱུང་ཁུངས་ནས་འཆར་ཡོལ་གྱི་བར་གྱི་བགྲོད་པའི་རྒྱུ་ལམ་དེ་ངེས་པའི་རང་བཞིན་ཞིག་ཡིན་ཞེས་བཤད་དུ་མི་རུང་ངོ་། །ང་ཚོས་པོ་ཁི་རིལ་བུ་ལ་བརྟག་དཔྱད་བྱས་པའི་དབང་གིས་དེའི་གནས་དེ་ཐག་གཅོད་བྱེད་དུ་རུང་བ་ཡིན། འོན་ཀྱང་ང་ཚོའི་བརྟག་དཔྱད་དེ་མེད་པ་ན། དེ་ནི་རྒྱུ་ལམ་ཐམས་ཅད་ནས་བགྲོད་པར་བྱེད་པ་ཡིན་ནོ། །ང་ཚོས་ཅི་འདྲའི་མཐར་ཐུག་པའི་སྒོ་ནས་ཚད་ལེན་བྱེད་པའི་དབང་དུ་བཏང་ན་ཡང་། ༼བརྟག་དཔྱད་མ་བྱས་པའི༽འདས་པ་ནི་མ་འོངས་པ་ཇི་ལྟ་བ་བཞིན་དུ་ངེས་པ་གང་ཡང་མེད་པའི་རང་བཞིན་ཡིན་ཞིང་། སྲིད་རུང་རང་བཞིན་གྱི་གདུང་རབས་ལག་དེབ་ཙམ་གྱི་ངོ་བོར་གནས་པ་ཡིན། ཞེས་ནུས་རྡུལ་དངོས་ཁམས་རིག་པས་ང་ཚོ་ལ་བསྟན་པར་བྱས་པ་རེད། ནུས་རྡུལ་དངོས་ཁམས་ཀྱི་དབང་དུ་བྱས་ན། འཇིག་རྟེན་འདི་ལ་འདས་པའམ་ལོ་རྒྱུས་རང་རྐྱ་བ་ཞིག་མི་སྲིད་པ་ཡིན་ནོ།།
འདས་པ་ལ་རྣམ་པ་ངེས་པ་གང་ཡང་མེད་པའི་དངོས་ཡོད་ཀྱི་གནས་ཚུལ་འདིས། ཁྱོད་ཀྱི་ད་ལྟར་གྱི་མ་ལག་ཅིག་གི་དཔྱད་ཞིབ་དེས་དེའི་འདས་པ་ལ་ཡང་ཤུགས་རྐྱེན་བྱེད་འགྲོ་བར་མཚོན་པ་ཡིན། དངོས་ཁམས་རིག་པ་བ་ཇོང་ཝེས་ལི་ཡིས་ཕྱི་འགྱངས་འདེམས་སྒྲུག་ཚོད་ལྟ་ཞེས་པ་ཞིག་བྱེད་རྒྱུ་དྲན། ཚོད་ལྟ་དེས་ནི་བསམ་ཡུལ་ལས་འདས་པའི་སྒོ་ནས་གོང་གི་འདོད་ཚུལ་ལ་ཡིད་འཇོག་བྱེད་དགོས་པ་ཞིག་བྱས། མདོར་བསྡུས་བྱས་ནས་བཤད་ན། ཕྱི་འགྱང་འདེམས་སྒྲུག་ཚོད་ལྟ་དེ་ནི་ང་ཚོས་གསལ་བཤད་བྱས་མ་ཐག་པའི་སྲུབས་ཟུང་ཚོད་ལྟ་དེ་དང་མཚུངས་ཤིང་། དེའི་ནང་དུ་གཞི་རྡུལ་བགྲོད་པའི་རྒྱུ་ལམ་ལ་དཔྱད་ཞིབ་ཚད་ལེན་བྱེད་མིན་གྱི་གདམ་ཁའི་རང་དབང་ཡོད་པ་ཡིན་ལ། མི་འདྲ་ས་ནི་ཕྱི་འགྱང་འདེམས་སྒྲུག་ཚོད་ལྟའི་ནང་དུ། ཁྱོད་ཀྱིས་བརྟག་དཔྱད་བྱེད་རྒྱུ་ཕྱི་འགྱང་བྱས་ཏེ་གཞི་རྡུལ་དེ་འཆར་ཡོལ་གྱི་ཐོག་ཏུ་ཕོག་ཁ་མའི་སྔོན་གྱི་སྐད་ཅིག་ལ་ཚད་ལེན་བྱེད་མིན་ཐག་གཅོད་བྱེད་པ་རེད།
ཕྱི་འགྱངས་འདེམས་སྐྲག་ཚོད་ལྟའི་མཇུག་འབྲས་དང་། ང་ཚོས་སྲུབས་ཀ་གང་ཡིན་ལ་བརྟག
དཔྱད་བྱས་པའམ་མ་བྱས་པའི་རྒྱུ་ལམ་གྱི་བརྡ་འཕྲིན་གྱི་མཇུག་འབྲས་གཉིས་མཚུངས་པ་ཡིན།
འོན་ཀྱང་ཚོད་ལྟ་འདི་ཉིད་ཀྱི་ནང་དུ། གཞི་རྡུལ་རྣམས་ཀྱི་བགྲོད་ཟིན་པའི་རྒྱུ་ལམ་སྟེ་དེའི་འདས་པ་དེ་ནི་བརྟག་དཔྱད་ཀྱི་སྒོ་ནས་ད་གཟོད་བདམ་པར་བྱེད་པ་དང་། མ་ཟད་གཞི་རྡུལ་དེ་སྦུབས་ཀ་གཅིག་རྒྱུད་དེ་སོང་ནས་རྐྱེན་ཐེབས་མི་འབྱུང་བར་བྱེད་པ་དང་། ཡང་ན་སྲུབས་ཀ་གཉིས་ཀ་བརྒྱུད་ནས་སོང་ཏེ་རྐྱེན་ཐེབས་འབྱུང་བར་བྱེད་ཚུལ་ལ་ཤུགས་རྐྱེན་བྱེད་པ་ཡིན་ནོ།།
ཝེས་ལི་ཡིས་ཐ་ན་ཚོད་ལྟ་དེ་ཉིད་ཀྱི་འཇིག་རྟེན་རིག་པའི་པར་གཞི་ཞིག་ཀྱང་བསམ་བློ་བཏང་ཡོད། དེ་དང་འབྲེལ་བའི་གཞི་རྡུལ་དེ་ནི་འོད་ལོ་དུང་ཕྱུར་བཅུ་ཕྲག་འགའ་ཤས་ཀྱི་ཕྱི་ལོག་གི་རིགས་མཚུངས་སྐར་གཟུགས་ལས་སྤྲོས་པའི་འོད་རྡུལ་དྲག་པོ་ཡིན། རིགས་མཚུངས་སྐར་གཟུགས་དང་ས་ཡི་གོ་ལའི་བར་དུ་ཡོད་པའི་སྐར་མའི་མ་ལག་གི་འཐེན་ཤུགས་སྒྲིབ་མེད་མཐོང་ཤེལ་ནུས་སྣང་གིས་དེ་འདྲའི་འོད་དེ་འོད་ལམ་གཉིས་སུ་བགོ་བར་བྱེད་པ་དང་མ་ཟད་ས་ཡི་གོ་ལ་ལ་གཏད་ནས་འོད་སྡུད་བྱེད། དེང་རབས་ཀྱི་ལག་རྩལ་གྱིས་དེ་འདྲའི་ཚོད་ལྟ་དེ་ལག་ལེན་བྱེད་ཐུབ་མི་སྲིད་མོད། གལ་སྲིད་ང་ཚོས་འོད་འདི་དག་གི་ནང་ནས་འདང་ངེས་ཀྱི་འོད་རྡུལ་བསྡུ་ཐུབ་ན། དེ་དག་ལ་རྐྱེན་ཐེབས་ཀྱི་ཆུ་རིས་འབྱུང་ཐུབ་འོས་པ་ཡིན། འོན་ཀྱང་གལ་སྲིད་ང་ཚོས་ཚད་ལེན་བྱེད་པའི་སྔོན་གྱི་མི་རིང་བར་སྒྲིག་ཆས་ཤིག་གིས་རྒྱུ་ལམ་དེ་ཉིད་ཀྱི་བརྡ་འཕྲིན་དེ་ཚད་ལེན་བྱེད་ཐུབ་ན། ཆུ་རིས་དེ་མེད་པར་འགྱུར་འགྲོ་འོས་པ་ཞིག་རེད། འདི་འདྲའི་གནས་ཚུལ་གྱི་འོག་ནས། རྒྱུ་ལམ་གཅིག་ནས་བགྲོད་པ་དང་ཡང་ན་གཉིས་ནས་བགྲོད་པའི་བདམ་ཀ་དེ་ནི་ལོ་དུང་ཕྱུར་བཅུ་ཕྲག་འགའ་ཞིག་གི་སྔོན་དུ་ཡོད་འོས་པ་ཡིན། དེ་ཡང་ས་ཡི་གོ་ལ་འདི་ཉིད་དམ་ཡང་ན་ང་ཚོའི་ཉི་མའི་ཁྱིམ་རྒྱུད་འདི་ཉིད་མ་གྲུབ་པའི་གོང་རོལ་ནས་དོན་དེ་བསྒྲུབས་ཟིན་འོས་པ་ལྟ་བུ་ཞིག་རེད། དེ་ལྟ་ནའང་ང་ཚོའི་ཚོད་ལྟ་ཁང་གི་ནང་གི་ད་ལྟའི་ཚད་ལེན་དེས་ལོ་དུང་ཕྱུར་བཅུ་ཕྲག་འགའ་ཤས་ཀྱི་སྔོན་གྱི་གདམ་ཁ་དེ་ལ་ཤུགས་རྐྱེན་བྱེད་ཐུབ་པ་ཡིན་ནོ།།
ལེའུ་འདི་ཉིད་ཀྱི་ནང་དུ། ང་ཚོས་སྲུབས་ཟུང་ཚོད་ལྟ་ལ་བརྟེན་ནས་ནུས་རྡུལ་དངོས་ཁམས་དེ་ལ་གསལ་བཤད་བྱས་ཡོད། འོག་ཏུ། ཧྥན་མེན་གྱི་གསལ་བཤད་དེ་ནུས་རྡུལ་ཤུགས་རིག་གི་འཇིག་རྟེན་རིལ་པོ་ལ་བེད་སྤྱོད་བྱེད་རྒྱུ་ཡིན། འཇིག་རྟེན་རིལ་པོ་དེ་གཞི་རྡུལ་ཞིག་དང་མཚུངས་པར། ལོ་རྒྱུས་གཅིག་རྐྱང་བ་ཞིག་མེད་པར། འབྱུང་རུང་གི་ལོ་རྒྱུས་སོ་སོ་ཙམ་ཞིག་དང་ལྡན་པ་དང་། ལོ་རྒྱུས་སོ་སོ་ལ་ཡང་རང་ཉིད་ཀྱི་སྲིད་ཕྱོད་དང་ལྡན་པ་དང་། མ་ཟད་ང་ཚོའི་དེའི་ད་ལྟའི་རྣམ་པ་ལ་ཚད་ལེན་བྱས་པས་དེ་ཉིད་ཀྱི་འདས་པ་ལ་ཡང་ཤུགས་རྐྱེན་བྱེད་པ་དང་མ་ཟད་འཇིག་རྟེན་གྱི་ལོ་རྒྱུས་སྣ་ཚོགས་པ་སྐྱེད་པར་བྱེད་པ་ཡིན་པ་སོགས་ཤེས་པར་འགྱུར་ངེས་ཡིན། དེ་ཡང་དཔེར་ན་སྲུབས་ཟུང་ཚོད་ལྟའི་ནང་དུ་གཞི་རྡུལ་ལ་བརྟག་དཔྱད་བྱས་པས་དེའི་འདས་པ་ལ་ཤུགས་རྐྱེན་བྱེད་པ་ཇི་ལྟ་བ་བཞིན་ཡིན། དབྱེ་ཞིབ་འདི་ཉིད་ཀྱིས་འཇིག་རྟེན་གྱི་རང་བྱུང་ངེས་སྲོལ་གྱིས་ཇི་ལྟར་བྱས་ནས་འབར་གས་ཆེན་པོའི་ནང་དུ་བྱུང་བའི་ཚུལ་དེ་མངོན་པར་བྱེད་པ་ཡིན། འོན་ཀྱང་།
ངེས་སྲོལ་ཇི་ལྟར་བྱུང་ཚུལ་ལ་ཞིབ་དཔྱད་བྱེད་པའི་སྔོན་དུ། ངེས་སྲོལ་དེ་དག་ནི་ཅི་ཞིག་ཡིན་པ་དང་དེ་བཞིན་དུ་དེ་དག་གིས་དྲངས་པའི་གསང་བ་འགའ་ཞིག་ཅུང་ཟད་གླེང་བར་བྱེད་རྒྱུ་ཡིན་ནོ།།

ལེའུ་ལྔ་པ། ཆོས་ཀུན་རིག་གཞུང་།

འཇིག་རྟེན་འདི་ཉིད་ཀྱི་ཆེས་གོ་བ་ལོན་དཀའ་བའི་གནས་དེ་ནི་དེ་ཉིད་གོ་བ་ལེན་དུ་རུང་བ་དེ་རེད།
ཨ་འེ་པེ་ཐི་ཨེ་ཡན་སེ་ཐན་གྱིས།
འཇིག་རྟེན་འདི་ནི་ཚན་རིག་ངེས་སྲོལ་གྱིས་དབང་བསྒྱུར་བྱས་ཡོད། དེའི་དོན་ཡང་། དེའི་ངོ་བོ་དེ་དཔེ་རྣམ་ཉིད་དུ་བཟོ་ཐུབ་པའམ་གཏན་ལ་འབེབས་ཐུབ་པས། དེའི་ཕྱིར་ཤེས་པར་བྱེད་རྒྱུ་ཡོད་ཅེས་པའི་དོན་ཡིན། འོན་ཀྱང་། ངེས་སྲོལ་འདི་དག་དང་དཔེ་རྣམ་དེ་ཅི་ཞིག་ཡིན་ནམ་ཞེ་ན།
འཐེན་ཤུགས་དེ་ནི་གྲངས་རྩིས་ཀྱི་ཐ་སྙད་ཀྱིས་གསལ་བཤད་བྱས་པའི་ཤུགས་རིགས་དང་པོ་དེ་ཡིན། ནེ་ཐོན་འཐེན་ཤུགས་ངེས་སྲོལ་དེ་ནི་༡༦༨༧ལོ་ལ་གསལ་བསྒྲགས་བྱས། དེས་འཇིག་རྟེན་འདི་ཉིད་ཀྱི་ཐོག་གི་དངོས་པོ་ཀུན་གྱིས་རང་ལས་གཞན་པའི་དངོས་པོ་ཀུན་འཐེན་བཞིན་ཡོད་པ་དང་། དེའི་འཐེན་ཤུགས་དེ་དང་དེའི་སྤུས་ཚད་གཉིས་མཐུན་བསྡུར་ཡིན་པར་འདོད་པ་ཡིན། དེས་མ་མཐར་ཡང་འཇིག་རྟེན་འདི་ཉིད་ཀྱི་ཕྱོགས་གཅིག་གནད་ལ་ཐིག་པོའི་སྒོ་ནས་དཔེ་རྣམ་ཉིད་དུ་བཟོས་ཡོད་པ་དང་། མ་ཟད་དེས་དེའི་ཆེད་དུ་གྲངས་རྩིས་ཀྱི་མ་ལག་གསར་སྐྲུན་བྱས་ཡོད་པས།
དུས་རབས་དེ་ཉིད་ཀྱི་ཤེས་རབ་ཀྱི་འཚོ་བ་ལ་བག་ཆགས་ཟབ་མོ་ཞིག་བཞག །རང་བྱུང་གི་ངེས་སྲོལ་ཡོད་པར་སྨྲ་བའི་ལྟ་བ་དེས་ཕལ་ཆེར་དེ་ནས་ལོ་ལྔ་བཅུའི་སྔོན་དུ་ག་ལེ་ལོ་ལ་ལྟ་ལོག་བསྟན་པའི་ཁྲིམས་ཆད་བཅད་པའི་ལྟ་བ་དེ་དང་ཚུལ་མཚུངས་པའི་ལྟ་བ་ཞིག་བསྟན་པ་རེད། དཔེར་ན།
ཆད་མདོ་རྙིང་མའི་ནང་གི་གཏམ་རྒྱུད་ལས། ཇོ་སུ་ཡ་ཡིས་ཉི་མ་དང་ཟླ་བ་འཁོར་མཚམས་གཞག་ཏུ་བཅུག་སྟེ། ཉིན་མོ་རིང་པོ་ཞིག་དང་ལྡན་པར་བྱས་ནས། ཁོ་རང་ལ་ཁ་ནན་ཞེས་པའི་གནས་དེ་ནས། ཨ་མོ་ལེ་བ་རྣམས་ཀྱི་བར་གྱི་འཐབ་རྩོད་དེ་མཇུག་རྫོགས་ལོང་ཡོད་པར་བྱེད་དགོས་པར་ལྷ་ཆེན་ལ་གསོལ་བ་བཏབ། ཇོ་སུ་ཡ་ཡི་ལོ་རྒྱུས་ཀྱི་དབང་དུ་བྱས་ན། ཉི་མ་དེ་ཕལ་ཆེར་ཉིན་གཅིག་གི་རིང་ལ་མི་གཡོ་བར་གནས་པར་བཤད་ཡོད། དེ་ལྟ་ན་དེས་ས་ཡི་གོ་ལ་འདི་འཁོར་མཚམས་བཞག་སོང་བར་མཚོན་པ་ཡིན་པར་དེ་རིང་ང་ཚོས་ཤེས་པ་རེད། གལ་སྲིད་ས་ཡི་གོ་ལ་འདི་མི་འཁོར་བར་གནས་པར་གྱུར་ན། ནེ་ཐོན་ངེས་སྲོལ་གྱི་དབང་དུ་བྱས་ན། འཆིང་བསྡོམས་མ་བྱས་པའི་དངོས་པོ་ཐམས་ཅད་ས་ཡི་གོ་ལ་ཡི་སྔར་གྱི་མགྱོགས་ཚད་༼ཐིག་དམར་ཕྱི་ནས་དུས་ཚོད་རེ་ལ་ཨིན་ལེ་༡༡༠༠་ཡིན༽ཀྱི་སྒོ་ནས་འགུལ་སྐྱོད་བྱེད་པ་མུ་མཐུད་བཞིན་ཡོད་དགོས་པས། ཉིན་མོ་རིང་བའི་ཆེད་དུ་རིན་དོད་ཆེན་པོ་ཞིག་འབུལ་དགོས་པ་ཡིན་ནོ། །ནེ་ཐོན་རང་ཉིད་ནི་དེ་ལ་སེམས་ལས་ཆེན་པོ་ཅུང་ཟད་ཀྱང་མི་བྱེད། དེ་ནི་དཔེར་ན་ང་ཚོས་སྔོན་ནས་བཤད་པ་བཞིན། ཁོ་རང་གིས་ནི་ལྷ་ཆེན་གྱིས་འཇིག་རྟེན་སྐྱེད་ནུས་པ་དང་མ་ཟད་ལྷ་ཆེན་གྱིས་སྐྱེད་པར་བྱས་པར་ཡིད་ཆེས་བྱེད་པ་རེད།
གློག་ཤུགས་དང་ཁབ་ལེན་འཐེན་ཤུགས་གཉིས་ནི་དེའི་ངེས་སྲོལ་ལམ་དཔེ་རྣམ་ཤེས་རྟོགས་བྱུང་བའི་ཕྱོགས་གཉིས་པ་དེ་ཡིན། ཤུགས་འདི་དག་གི་སྤྱོད་པ་དེ་ནི་འཐེན་ཤུགས་དང་འདྲ་ལ།
འོན་ཀྱང་ཁྱད་པར་ཡང་ཆེན་པོ་ཡོད། རྟགས་མཚུངས་ཀྱི་གློག་ཁུར་གཉིས་དང་རྟགས་མཚུངས་ཀྱི་ཁབ་ལེན་སྣེ་མོ་གཉིས་ཕན་ཚུན་འཕུལ་རེས་བྱེད་པ་དང་། རྟགས་ཐ་དད་པའི་གློག་ཁུར་རམ་རྟགས་ཐ་དད་པའི་ཁབ་ལེན་སྙེ་མོ་གཉིས་ནི་ཕན་ཚུན་འཐེན་པར་བྱེད། གློག་ཁབ་ལེན་གྱི་ཤུགས་དེ་ནི་འཐེན་ཤུགས་ལས་ཀྱང་ཤུགས་དྲག་ཆེ་བ་ཡིན། འོན་ཀྱང་རགས་པའི་དངོས་པོ་ལ་ནི་གློག་ཁུར་ཕོ་མོ་ནུས་མཉམ་དུ་ལྡན་པ་ཡིན། དེའི་ཕྱིར་ང་ཚོས་རྒྱུན་གྱི་འཚོ་བའི་ནང་ནས་དེ་ཚོར་ཐུབ་དཀའ་བ་རེད། འདི་ཉིད་ཀྱིས་རགས་པའི་དངོས་པོ་གཉིས་ཀྱི་བར་གྱི་ཁབ་ལེན་འཐེན་ཤུགས་དེ་ཕལ་ཆེར་ཕན་ཚུན་དུ་མེད་པར་བྱས་ཡོད་པར་མཚོན་པ་ཡིན་གྱི། འཐེན་ཤུགས་བཞིན་དུ་ཐམས་ཅད་ལྷན་ཅིག་ཏུ་བསྡོམ་འོང་བ་ལྟ་བུ་ནི་མ་ཡིན་ནོ།།
ང་ཚོའི་ད་ལྟའི་གློག་རིག་པ་དང་ཁབ་ལེན་རིག་པ་འདི་ནི་དུས་རབས་བཅོ་བརྒྱད་པའི་དཀྱིལ་ཙམ་དང་བཅུ་དགུ་པའི་དཀྱིལ་ཙམ་གྱི་བར་གྱི་མི་ལོ་བརྒྱ་ཙམ་གྱི་ནང་ནས་དར་རྒྱས་བྱུང་བ་ཡིན།
དེའི་སྐབས་སུ་རྒྱལ་ཁབ་འགའ་ཞིག་གི་དངོས་ཁམས་རིག་པ་བས་གློག་ཁབ་ལེན་ལ་ཕྲ་ཞིང་ཞིབ་པའི་ཞིབ་འཇུག་དང་ཚོད་ལྟ་བྱས། དེའི་ནང་གི་གཙོ་ཆེ་བའི་གསར་རྟོགས་ཤིག་ནི་གློག་ཤུགས་དང་ཁབ་ལེན་འཐེན་ཤུགས་གཉིས་ཕན་ཚུན་འབྲེལ་བ་ཞིག་ཡིན། དེ་ཡང་འགུལ་སྐྱོད་བྱེད་བཞིན་པའི་གློག་ཁུར་གྱིས་རྡོ་ཁབ་ལེན་ལ་ཤུགས་སྣོན་པར་བྱེད་ལ། འགུལ་སྐྱོད་བྱེད་བཞིན་པའི་རྡོ་ཁབ་ལེན་གྱིས་ཀྱང་གློག་ཁུར་ལ་ཤུགས་སྣོན་པར་བྱེད་ཐུབ། ཏན་མག་གི་དངོས་ཁམས་རིག་པ་བ་ཧན་སི་ ཁི་རི་སི་ཐེན་ཨེར་སི་ཐི་ཡིས་དེའི་བར་དུ་འབྲེལ་བ་གང་རུང་ཡོད་པར་ཐོག་མར་ཤེས་རྟོགས་བྱུང༌། ༡༨༢༠ཐམ་པའི་ཨོ་སི་ཐི་ཡིས་སློབ་ཆེན་གྱི་ནང་ནས་གཏམ་བཤད་བྱེད་གྲབ་བྱེད་པའི་སྐབས་སུ། ཁོ་རང་གིས་བེད་སྤྱོད་བྱེད་བཞིན་པའི་གློག་རྫས་ལས་བྱུང་བའི་གློག་རྒྱུན་གྱིས་ཉེ་འཁོར་ན་ཡོད་པའི་ཕྱོགས་སྟོན་འཁོར་ལོའི་ཁ་ཕྱོགས་སྒྱུར་བཞིན་ཡོད་པར་ཤེས་རྟོགས་བྱུང་བས།
འགུལ་སྐྱོད་བྱེད་བཞིན་པའི་གློག་ཁུར་ལས་ཁབ་ལེན་འཐེན་ཤུགས་འབྱུང་ཐུབ་པར་མྱུར་བར་ཡིད་ལ་འཁོར་བ་དང་། མ་ཟད་གློག་ཁབ་ལེན་ཞེས་པའི་ཐ་སྙད་གསར་བཟོ་བྱས། ལོ་འགའ་ཞིག་གི་རྗེས་སུ། དབྱིན་ཇི་ཡི་དངོས་ཁམས་རིག་པ་བ་མེ་ཁོལ་ཧྥུ་ར་ཏིས་ཀྱིས་གལ་སྲིད་གློག་རྒྱུན་གྱིས་ཁབ་ལེན་ར་བ་སྐྱེད་ཐུབ་ན་ཁབ་ལེན་ར་བ་ལས་ཀྱང་གློག་རྒྱུན་འབྱུང་ཐུབ་པའི་ཚོད་དཔག་བྱས་པ་དང་དེང་རབས་ཀྱི་ཐ་སྙད་ཀྱིས་གསལ་བཤད་བྱས། ཁོ་རང་གིས་༡༨༣༡ལོར་ནུས་སྣང་འདི་ཉིད་བསྟན། ལོ་བཅུ་བཞིའི་རྗེས་སུ། ཧྥུ་ར་ཏིས་ཀྱིས་ཁབ་ལེན་ར་བ་དྲག་པོས་ཡོན་འགུལ་འོད་གཤིས་ལ་ཤུགས་རྐྱེན་བྱེད་ཐུབ་པར་ཤེས་རྟོགས་བྱུང་བ་དང་། དེ་ནས་ཀྱང་སླར་ཡང་གློག་ཁབ་ལེན་དང་འོད་ཀྱི་བར་གྱི་འབྲེལ་བ་དེ་ཡང་ཤེས་རྟོགས་བྱུང་བ་ཡིན་ནོ།།
ཧྥུ་ར་ཏིས་ཀྱིས་ཚད་ལྡན་གྱི་སློབ་གསོ་མང་པོ་ཅི་ཡང་ཉམས་སུ་མྱོང་ཐུབ་མེད། ཁོ་ནི་ལོན་ཏོན་ཉེ་འཁོར་གྱི་ལྕགས་མགར་སྤྲང་པོ་ཞིག་གི་ཁྱིམ་དུ་སྐྱེས། ལོ་ངོ་བཅུ་གསུམ་གྱི་ཐོག་ནས་སློབ་བྱོལ་བྱས་ཏེ། དེབ་ཁང་གི་ནང་གི་ལས་གཡོག་བྱས། དེ་ཡང་དཔེ་དེབ་འཚེམ་བཟོ་བ་ཡིན། ལོ་ནས་ལོ་ལ་མཐུད་པས། ཁོ་རང་གི་ལས་བཟོ་བྱེད་བཞིན་པའི་དཔེ་དེབ་དེ་དག་གི་ནང་ནས་ཚན་རིག་དང་ཕྲད་ནས། དལ་ཁོམ་གྱི་སྐབས་སུ་ཤིན་ཏུ་སླ་ལ་གོང་ཚན་རན་པའི་ཚོད་ལྟ་བྱེད་པ་དང་།
སློབ་སྦྱོང་བཞིན་དུ་ལག་ལེན་ལ་འབད་པར་བྱས། ཁོ་རང་མཐར་རླབས་ཆེ་བའི་རྫས་འགྱུར་རིག་པ་བ་རྗེ་སི་ཧྥམ་ཧྥུ་རེ་ཏ་ཝེས་ཀྱི་ཚོད་ལྟ་ཁང་དུ་ལས་གྲོགས་པ་ཉིད་དུ་གྱུར། ཧྥུ་ར་ཏིས་ནི་མི་ཚེའི་ལྷག་མ་མི་ལོ་ཞེ་ལྔ་ཙམ་དེ་གནས་དེ་ནས་བསྐྱལ་བར་བྱས་པ་དང་། ཏ་ཝེས་ཤི་ཟིན་པའི་རྗེས་སུ་དེའི་ལས་གནས་ཀྱི་རྒྱུད་འཛིན་བྱས། ཧྥུ་ར་ཏིས་ལ་གྲངས་རྩིས་ཀྱི་ཐོག་ནས་དཀའ་ངལ་དང་ལྡན་པ་དང་། མ་ཟད་ཚེ་ཡི་མཐར་ཐུག་པའི་བར་དུ་གྲངས་རྩིས་ཀྱི་ཤེས་ཚད་ཤིན་ཏུ་ཉུང་། དེའི་ཕྱིར་ཁོ་ལ་ལྟོས་ནས་བཤད་ན། རང་ཉིད་ཀྱི་ཚོད་ལྟ་ཁང་གི་ནང་ནས་བརྟག་དཔྱད་ཐུབ་པའི་ཁྱད་མཚར་གྱི་གློག་ཁབ་ལེན་སྣང་ཚུལ་དེ་རིག་གཞུང་གི་དཔེ་རིས་དུ་བསམ་བཀོད་བྱེད་དགོས་ན། གཡུལ་འཐབ་དྲག་པོ་ཞིག་ཡིན་པ་ནི་སྨོས་མེད་རེད། དེ་ལྟར་ཡིན་མོད་ཀྱི་ཁོས་ད་དུང་ལེགས་གྲུབ་བྱུང་བ་རེད།
ཧྥུ་ར་ཏིས་ཀྱི་ཆེས་རླབས་ཆེ་བའི་ཤེས་རབ་ཀྱི་གསར་གཏོད་དེ་ནི་ཤུགས་རའམ་ཤུགས་ཁྱམས་ཀྱི་ལྟ་བ་དེ་རེད། དུས་རབས་འདི་ལ། མིག་རིལ་ཕྱིར་ལ་འབུར་བའི་ཕྱི་སྐར་གྱི་མི་དང་དེ་བཞིན་དུ་སྐར་ཚོམས་འགྲུལ་བཞུད་འཕུར་གྲུའི་དཔེ་དེབ་དང་གློག་བརྙན་དང་འབྲེལ་བའི་ཐ་སྙད་དེ་དག་མི་མང་ཆེ་ཤོས་ལ་རྒྱུས་ཡོད་པ་དེ་དག་གི་པར་ཁྲལ་དེ་ཁོང་ལ་ཐོབ་འོས་པ་ཞིག་རེད། འོན་ཀྱང་ནེ་ཐོན་དང་ཧྥུ་ར་ཏིས་གཉིས་ཀྱི་ལྟ་བའི་བར་དུ། དུས་རབས་འགའ་ཞིག་ལ་དངོས་ཁམས་རིག་པ་བས་ཆེས་ཤེས་པར་དཀའ་བའི་གསང་བ་ཞིག་དང་ལྡན་པ་ཡིན། ནེ་ཐོན་དངོས་ཁམས་ངེས་སྲོལ་གྱི་ཤུགས་དེ་ནི་བྱེད་ལས་འཇུག་བཞིན་པའི་དངོས་པོ་གཉིས་ཀྱི་བར་དུ་ཆོད་པའི་བར་སྣང་སྟོང་པ་དེ་བརྒལ་ནས་བྱེད་ལས་འཇུག་ཐུབ་པར་བསྟན་ཡོད་པ་དེ་ཡིན། ཧྥུ་ར་ཏིས་ནི་འདི་ལ་མོས་པ་མེད།
ཁོས་ནི་དངོས་པོ་གང་ཡང་རུང་བ་ཞིག་གནས་གཞན་ནས་གཞན་དུ་སྤོ་དགོས་ན། ངེས་པར་དུ་དངོས་པོ་གཞན་ཞིག་དང་འཕྲད་དགོས་པའི་ཡིད་ཆེས་བྱེད་པ་རེད། དེ་ལྟ་ན་གློག་ཁུར་དང་ལྕགས་ཁབ་ལེན་གཉིས་ཀྱི་བར་དུ་མཐོང་མི་ཐུབ་པའི་སྦུ་གུ་གང་རུ་ཡོད་ཅིང་། སྦུ་གུ་འདི་དག་གིས་དངོས་གནས་འཕུལ་བ་དང་འཐེན་པར་བྱེད་བཞིན་པ་ཡིན་བསམ་པ་རེད།
ཧྥུ་ར་ཏིས་ཀྱིས་སྦུ་གུ་དེ་དག་ལ་ཤུགས་རའམ་ཤུགས་ཁྱིམ་ཞེས་འདོགས་པར་བྱེད། ཤུགས་ར་བསམ་བཀོད་ཐུབ་པའི་ཐབས་བཟང་ཤོས་ཞིག་ནི་སློབ་ཁང་གི་འགྱུར་རིམ་གསལ་སྟོན་དེ་ཡིན།
དེ་ཡང་ཤེལ་ལེབ་ཅིག་ལྕགས་ཁབ་ལེན་ཞིག་གི་ཐོག་ཏུ་བཞག་ནས། ཤེལ་ལེབ་ཀྱི་ཐོག་ཏུ་ལྕགས་ཕྱེ་བདལ། དེ་ནས་ལྕགས་ཕྱེ་དང་ཤེལ་ལེབ་བར་གྱི་འབྱར་ཤུགས་འགོག་པའི་ཆེད་དུ་དེ་ལ་རྡེབ་ཙམ་བྱས་པས། ལྕགས་ཕྱེ་རྣམས་ནི་མི་མཐོང་བའི་ཤུགས་ཤིག་གིས་འཕུལ་བ་བཞིན་དུ་འགུལ་སྐྱོད་བྱས་ནས། རང་ཉིད་གཞུ་དབྱིབས་ཀྱི་གོར་ཐིག་རི་མོ་ཉིད་དུ་གྲལ་བསྒྲིག་འོང་བ་ཡིན། གཞུ་དབྱིབས་ཐིག་རིས་དེ་ནི་ལྕགས་ཁབ་ལེན་གྱི་སྣེ་གཅིག་ནས་སྣེ་གཞན་ཞིག་གི་བར་དུ་བསྣར་ཡོད།
རི་མོ་དེ་དག་ནི་བར་སྟོང་བརྒྱུད་དེ་བགྲོད་པའི་མཐོང་མི་ཐུབ་པའི་ཁབ་ལེན་ཤུགས་དེའི་ས་ཁྲ་ཞིག་ཡིན། ད་ལྟ་ང་ཚོ་ཤུགས་ཐམས་ཅད་ཀྱང་ར་བ་ཞིག་ལ་བརྟེན་ནས་འདྲེན་པར་བྱེད་པ་ཡིན་པ་ཤེས་ཟིན་པ་རེད། དེའི་ཕྱིར་དེ་ནི་དེང་རབས་ཀྱི་དངོས་ཁམས་ཞིག་ཡིན་ལ། ཚན་རྩལ་སྒྱུ་མའི་འཁྲུལ་སྣང་གཏམ་རྒྱུད་ཀྱི་གོ་དོན་གཙོ་བོ་ཞིག་ཀྱང་ཡིན་ནོ།།
དེ་ནས་ལོ་བཅུ་ཕྲག་གི་རིང་ལ། ང་ཚོའི་གློག་ཁབ་ལེན་གྱི་རྒྱུས་ལོན་ལ་གོང་འཕེལ་ཆེན་པོ་ཅི་ཡང་མ་བྱུང་། བསྡོམས་ན་ཡང་ཚོད་ལྟའི་ངེས་སྲོལ་གྱི་ཤེས་བྱ་འགའ་ཞིག་ཙམ་ཡིན། གློག་དང་ཁབ་ལེན་བར་ལ་འབྲེལ་བ་ཟབ་ཅིང་དེ་ཡང་རྟོགས་དཀའ་བ་ཞིག་ཡིན་པའི་མཚན་མ་ཙམ་དང་ལྡན་པར་ཤེས། དེ་དག་འོད་ལ་འབྲེལ་བ་གང་རུང་ཡོད་པའི་ལྟ་བ་དང་། དེ་བཞིན་དུ་ར་བའི་ཐད་ཀྱི་ཁ་འབུས་མ་ཐག་པའི་མྱུ་གུ་དང་མཚུངས་པའི་ཐོག་མའི་གོ་བ་རགས་པ་ཙམ་སྟེ་དེ་དག་ཡིན།
ཉུང་མཐར་ཡང་གློག་ཁབ་ལེན་གྱི་རིག་གཞུང་བཅུ་གྲངས་ཙམ་བྱུང་མྱོང་ཡང་། དེ་དག་ཐམས་ཅད་ཀྱང་སྐྱོན་དང་བཅས་པ་ཞིག་ཡིན། དེ་ནས་དུས་རབ་བཅུ་དགུ་པའི་ལོ་རབས་དྲུག་ཅུ་པའི་ནང་གི་ལོ་འགའ་ཞིག་ལ། སུས་འགི་ལན་གྱི་དངོས་ཁམས་རིག་པ་བ་ཇེམ་སི་ ཁི་ར་ཁི་མེ་ཁོ་སི་ཝེ་ཡིས་ཧྥུ་ར་ཏིས་ཀྱི་བསམ་བློ་དེ་གྲངས་རྩིས་ཀྱི་སྒྲོམ་གཞི་ཞིག་ཏུ་གོང་འཕེལ་བཏང་ནས། གློག་དང་ཁབ་ལེན་དང་འོད་ཀྱི་བར་གྱི་ཟབ་ཅིང་དམ་པའི་འབྲེལ་པ་དེ་ལ་གསལ་བཤད་བྱས། དེའི་མཇུག་འབྲས་ནི་མཉམ་བྱ་རྩིས་འཕྲེང་ཞིག་ཡིན་ལ། མཉམ་བྱ་རྩིས་དེ་དག་གིས་གློག་ཤུགས་དང་ཁབ་ལེན་ཤུགས་ཐམས་ཅད་ཀྱང་གློག་ཁབ་ལེན་ར་བའི་དངོས་ཁམས་ཀྱི་སྣང་ཚུལ་གཅིག་ཡིན་པར་གསལ་བཤད་བྱེད་པ་ཡིན། གཞན་ཡང་ཁོས་ད་དུང་གློག་ཁབ་ལེན་ར་བ་དེ་ནི་རླབས་ཉིད་དུ་གྱུར་ནས་བར་སྟོང་གི་ནང་ནས་བརྒྱུད་འདྲེན་བྱེད་ཐུབ་པར་ར་སྤྲོད་བྱས། རླབས་ཀྱི་མགྱོགས་ཚད་དེ་ནི་ཁོ་རང་གི་མཉམ་བྱ་རྩིས་ཕྲེང་གི་ནང་དུ་བྱུང་བའི་གྲངས་ཀ་ཞིག་གིས་ཐག་གཅོད་བྱེད་དགོས།
གྲངས་ཀ་དེ་ནི་ཁོས་དེའི་སྔོན་གྱི་ལོ་འགའ་ཞིག་གི་ནང་ནས་ཚད་ལེན་བྱེད་མྱོང་བའི་ཚོད་ལྟའི་གཞི་གྲངས་ཤིག་གི་ནང་ནས་རྩིས་རྒྱག་བྱས་འོང་བ་ཡིན། ཁོ་རང་ཧ་ལས་པར་བྱེད་དུ་བཅུག་པ་ནི།
རྩིས་རྒྱག་བྱས་པའི་མགྱོགས་ཚད་དེ་ནི་འོད་ཀྱི་མགྱོགས་ཚད་དང་མཉམ་པ་ཡིན། དེའི་སྐབས་སུ་ཤེས་ཟིན་པའི་འོད་ཀྱི་མགྱོགས་ཚད་དེ་ཚོད་ལྟའི་ཐོག་ནས་ཐིག་ཚད་དེ་བརྒྱ་ཆ་གཅིག་ཙམ་ཡིན།
ཁོས་འོད་རང་ཉིད་ཀྱང་གློག་ཁབ་ལེན་རླབས་ཤིག་ཡིན་པར་ཤེས་རྟོགས་བྱུང༌།
གློག་ཁབ་ལེན་ར་བ་གསལ་བཤད་བྱེད་པའི་མཉམ་བྱ་རྩིས་ཕྲེང་དེ་ལ་ད་ལྟ་ནི་མེ་ཁོ་སི་ཝེ་མཉམ་བྱ་རྩིས་ཕྲེང་ཟེར་བ་ཡིན། དེ་དག་ཐོས་མྱོང་མཁན་གྱི་མི་ཤིན་ཏུ་ཉུང་ངུ་རེད། འོན་ཀྱང་དེ་དག་ནི་ང་ཚོས་ཤེས་ཟིན་པའི་ཚོང་ལས་ཀྱི་ཐོག་གི་ཆེས་གཙོ་ཆེ་བའི་མཉམ་བྱ་རྩིས་ཕྲེང་དེ་ཡིན་སྲིད། དེ་དག་གིས་ཁྱིམ་སྤྱོད་གློག་འཕྲུལ་ནས་བཟུང་གློག་ཀླད་ཀྱི་འཁོར་སྐྱོད་ཀུན་ལ་དབང་བསྒྱུར་བྱས་ཡོད་པ་ཙམ་མ་ཡིན་པར། ད་དུང་ཡང་འོད་ལས་གཞན་པའི་རླབས། དཔེར་ན་རླབས་ཕྲན།
སྐུད་མེད་གློག་རླབས། དམར་ཕྱི་འོད་དང་ཨེ་ཁེ་སི་འཕྲོ་ཐིག་སོགས་ཐམས་ཅད་ལ་གསལ་བཤད་བྱེད་པ་རེད། འདི་དག་ཐམས་ཅད་དང་མཐོང་རུང་གི་འོད་གཉིས་ཀྱི་ཁྱད་པར་ནི་རླབས་ཚད་ལྟ་བུ་ཕྱོགས་གཅིག་ཁོ་ན་ནས་ཡིན། རྐུད་མེད་གློག་རླབས་ཀྱི་རླབས་ཚད་དེ་སྨི་གཅིག་དང་དེ་ལས་རིང་བ་ཡོད། མཐོང་རུང་གི་གློག་གི་རླབས་ཚད་དེ་ནི་སྨི་གཅིག་ཆ་ཁྲི་སྟོང་ལ་བགོས་པའི་ཆ་འགའ་ཙམ་ཞིག་ཡིན་ལ། ཨེ་ཁེ་སི་འཕྲོ་ཐིག་གི་རླབས་ཚད་དེ་ནི་སྨི་གཅིག་གི་དུང་ཆ་གཅིག་ལས་ཀྱང་ཐུང་བ་ཡིན། ང་ཚོའི་ཉི་མས་ནི་རླབས་ཚད་སྣ་ཚོགས་པ་འགྱེད་འཕྲོ་བྱེད་པ་ཡིན་ལ། འོན་ཀྱང་ང་ཚོས་ཤ་ཡི་མིག་གིས་མཐོང་ཐུབ་པའི་རླབས་ཚད་དེ་ཉིད་ཆེས་ཤུགས་དྲག་ཆེ་བ་དེ་ཡིན། ང་ཚོའི་ཤ་ཡི་མིག་གིས་མཐོང་ཐུབ་པའི་རླབས་ཚད་ནི་ཉི་མའི་འགྱེད་འཕྲོ་ཆེས་དྲག་པོའི་ཆ་ཡིན་པའི་དོན་དེ་ཡང་སྟེས་དབང་གིས་བྱུང་བ་ཞིག་མ་ཡིན་པར། ང་ཚོའི་ཤ་ཡི་མིག་གིས་མཐོང་ཐུབ་པའི་རླབས་ཚད་དེ་ནི་ཉི་མའི་འགྱེད་འཕྲོའི་ནང་གི་ཆེས་དྲག་པོའི་ཆ་དེ་དག་ཡིན་པའི་དབང་གིས། ང་ཚོའི་ཤ་ཡི་མིག་དེ་ཡང་འགྱེད་འཕྲོའི་ཁྱབ་ཚད་དེ་དག་ཙམ་མཐོང་ཐུབ་པའི་བར་དུ་རིམ་འགྱུར་བྱུང་བ་ཡིན་སྲིད་དོ། །
གལ་སྲིད་ང་ཚོ་རྒྱུ་སྐར་གཞན་གྱི་ཐོག་ནས་འོང་བའི་སྐྱེ་དངོས་དང་འཕྲད་ན། དེ་དག་གིས་ཁོ་རང་ཚོའི་ཉི་མས་ཆེས་ཤུགས་དྲག་གི་སྒོ་ནས་སྤྲོས་པའི་རླབས་ཚད་གང་ཡིན་ཐམས་ཅད་ཀྱི་ཐོག་གི་འགྱེད་འཕྲོ་དེ་མཐོང་ཐུབ་སྲིད་དོ། །འགྱེད་འཕྲོའི་རླབས་འདི་རིགས་ལ་ཡང་ཁོ་རང་ཚོའི་རྒྱུ་སྐར་གྱི་རླུང་ཁམས་ཆེན་པོའི་ནང་གི་དཔེར་ན་ས་རྡུལ་དང་རླངས་གཟུགས་ཀྱི་འོད་སྒྲིབ་ཁྱད་གཤིས་ཀྱི་རྐྱེན་གྱི་སྒྲིག་སྦྱོར་ཡང་འབྱུང་སྲིད་དོ། །དེ་ལྟ་ན། ཨེ་ཁེ་སི་འཕྲོ་ཐིག་དང་ལྡན་པའི་འོག་ནས་རིམ་འགྱུར་བྱུང་བའི་ཕྱི་སྐར་གྱི་མི་དེས་གནམ་ཐང་གི་བདེ་འཇགས་ཞིབ་གཤེར་མཁན་བྱས་ན་ཤིན་ཏུ་ལས་གོ་ཆོད་པ་ཞིག་ཡིན་སྲིད་དོ། །
མེ་ཁོ་སི་ཝེ་མཉམ་བྱ་རྩིས་ཕྲེང་གིས་གློག་ཁབ་ལེན་རླབས་དེ་ཕལ་ཆེར་སྐར་ཆ་རེ་ལ་སྟོང་སྨི་ཁྲི་༣༠་དང་ཡང་ན་ཕལ་ཆེར་དུས་ཚོད་རེ་ལ་ཨིན་ལེ་དུང་ཕྱུར་༦.༧གྱི་མགྱོགས་ཚད་ཀྱི་སྒོ་ནས་བགྲོད་པར་འདོད་པ་ཡིན། འོན་ཀྱང་ཁྱོད་ཀྱིས་ངེས་པར་དུ་ལྟོས་ས་གང་ཡང་རུང་བ་ཞིག་བསྟན་ཏེ། ལྟོས་ས་དེ་ཉིད་ལ་བརྟེན་ནས་དེའི་མགྱོགས་ཚད་དེ་ཚད་ལེན་བྱེད་དགོས་པ་ཡིན་གྱི། དེ་ལྟ་མིན་པར་ལྟོས་ས་གང་ཡང་མེད་ན་མགྱོགས་ཚད་ཅེས་པ་དེ་ལ་དོན་སྙིང་གང་ཡང་མེད་དོ། །འདི་ནི་ཁྱོད་ཀྱིས་རྒྱུན་དུ་བསམ་བློ་གཏང་དགོས་པའི་དོན་ཞིག་མ་ཡིན། མགྱོགས་ཚད་མཚོན་རྟགས་ལ་དུས་ཚོད་རེ་ལ་ཨིན་ལེ་དྲུག་ཅུ་ཞེས་བྲིས་ཡོད་པའི་སྐབས་སུ། དེ་ནི་ཁྱོད་ཀྱི་མགྱོགས་ཚད་དེ་ལམ་ལ་ལྟོས་པ་ཡིན་གྱི། དགུ་ཚིགས་རིང་མོའི་ནང་གི་བརྟན་སྐར་ནག་པོ་ལ་ལྟོས་ནས་ཚད་ལེན་བྱས་པ་ཞིག་གཏན་ནས་མ་ཡིན་ནོ། །དེ་ལྟ་ནའང་། རྒྱུན་གྱི་འཚོ་བའི་ནང་དུ་ཡང་ལྟོས་སའི་དོན་དེ་ལ་བསམ་བློ་གཏང་དགོས་པ་ཡང་ཡོད་དེ། དཔེར་ན། ལག་ཏུ་ཇ་བཏུང་ཕོར་གང་བཟུང་ནས་འཕུར་བཞིན་པའི་རླུང་སྦུད་གནམ་གྲུའི་ནང་གི་མི་བགྲོད་ལམ་ནས་འགྲོ་བ་ན། འགྲོ་མཁན་དེ་ཁོ་རང་གི་མགྱོགས་ཚད་དུས་ཚོད་རེ་ལ་ཨིན་ལེ་གཉིས་ཡིན་ཞེས་བཤད་སྲིད། དེ་ལྟ་ནའང་ས་ངོས་ཀྱི་མི་གང་ཡང་རུང་བ་ཞིག་གིས་ནི་ཁྱོད་རང་དུས་ཚོད་རེ་ལ་ཨིན་ལེ་ལྔ་བརྒྱ་དོན་གཉིས་ཀྱི་མགྱོགས་ཚད་ཀྱི་སྒོ་ནས་འགུལ་སྐྱོད་བྱེད་བཞིན་པ་རེད་ཅེས་ཟེར་བ་ཡིན་ནོ། །ཁྱོད་རང་གིས་བརྟག་དཔྱད་མཁན་དེ་དག་གི་ནང་ནས་མི་གང་ཡང་རུང་བ་ཞིག་ཁོ་ན་བདེན་པར་སེམས་པར་མ་བྱེད། ས་ཡི་གོ་ལ་ནི་ཉི་མ་ལ་བསྐོར་ནས་སྤྱི་འཁོར་བྱེད་པ་ཡིན་ལ། གལ་སྲིད་ཉི་མའི་ཕྱི་ངོས་ནས་ཁྱོད་ལ་ལྟ་བཞིན་པའི་མི་ཞིག་ཡོད་ན་དེའི་སྣང་ཚུལ་དེ་ནི་སྔ་མ་དེ་གཉིས་ཆར་གྱི་བསམ་ཚུལ་དང་མི་མཐུན་པ་དང་།
མ་ཟད་དེས་ཁྱོད་རང་ཕལ་ཆེར་སྐར་ཆ་རེ་ལ་ཨིན་ལེ་བཅོ་བརྒྱད་ཀྱི་མགྱོགས་ཚད་ཀྱི་སྒོ་ནས་འགུལ་སྐྱོད་བྱེད་བཞིན་པ་རེད་ཅེས་ཟེར་བ་ཡིན་པའི་དོན་དེ་དྲན་པར་གྱིས། ཁྱད་པར་དུ་ཁྱོད་རང་གི་དྲོད་སྙོམས་འཕྲུལ་ཆས་དེ་ལ་ཁོས་ཡིད་སྨོན་བྱེད་འོང་བ་ནི་སྨོས་མི་དགོས་པ་ཞིག་རེད། འདི་འདྲའི་སྣང་ཚུལ་འགལ་བའི་དབང་གིས། མེ་ཁོ་སི་ཝེ་ཡིས་ཁོ་རང་གི་མཉམ་བྱ་རྩིས་ཕྲེང་གི་ནང་ནས་འོད་ཀྱི་མགྱོགས་ཚད་དེ་མངོན་ཐུབ་པར་ཁྱབ་བསྒྲགས་བྱེད་པ་ན། མེ་ཁོ་སི་ཝེ་ཡི་མཉམ་བྱ་རྩིས་ཕྲེང་ནང་གི་འོད་ཀྱི་མགྱོགས་ཚད་དེ་ལྟོས་ས་གང་ཞིག་ལ་ལྟོས་ནས་ཚད་ལེན་བྱས་པ་ཡིན་ནམ་ཞེས་པའི་དོགས་གནས་དེ་འབྱུང་འོང་བ་ནི་སྨོས་མེད་རེད།
མེ་ཁོ་སི་ཝེ་མཉམ་བྱ་རྩིས་ཕྲེང་ནང་གི་མགྱོགས་ཚད་དཔྱད་གྲངས་དེ་ནི་ས་ཡི་གོ་ལ་ལ་ནས་ཚད་ལེན་བྱས་པའི་མགྱོགས་ཚད་ཅིག་ཡིན་པར་ཡིད་ཆེས་བྱེད་པའི་རྒྱུ་མཚན་ཅི་ཡང་མེད།
ཁོའི་མཉམ་བྱ་རྩིས་ཕྲེང་དེ་ནི་འཇིག་རྟེན་རིལ་པོ་ལ་བེད་སྤྱོད་བྱེད་རྒྱུ་ཡིན་པའི་དབང་གིས་རེད།
དུས་སྐབས་ཤིག་གི་རིང་ལ་བསམ་བློ་བཏང་བའི་དྲིས་ལན་གཞན་ཞིག་ནི། ཁོའི་མཉམ་བྱ་རྩིས་ཕྲེང་གིས་བསྟན་པའི་འོད་ཀྱི་མགྱོགས་ཚད་དེ་ནི་སྔོན་ཆད་གཏན་ནས་ཚད་ལེན་བྱེད་ཐུབ་མ་མྱོང་བའི་ནམ་མཁའི་ཁམས་ཀུན་ལ་ཁྱབ་ནས་ཡོད་པའི་མཚམས་སྦྱར་དངོས་པོ་ཞིག་ལ་ལྟོ
འདོད། མཚམས་སྦྱར་དངོས་པོ་འདི་ལ་འོད་འདྲེན་གཞི་རྣམ་མམ། ཡང་ན་སླ་བར་བྱས་ནས་གཞི་རྣམ་ཞེས་འདོགས་པར་བྱེད། འདི་ནི་ཨ་རིས་སི་ཐོག་དི་ཡིས་གསར་བཟོ་བྱས་པའི་ཐ་སྙད་ཅིག་རེད། ཁོས་ཡིད་ཆེས་བྱེད་པའི་ས་ཡི་གོ་ལ་ལས་གཞན་པའི་འཇིག་རྟེན་ཡོངས་ལ་ཁྱབ་པའི་དངོས་པོ་ཞིག་མཚོན་པའི་ཆེད་དུ་ཐ་སྙད་དེ་གསར་བཟོ་བྱས་པ་རེད། གློག་ཁབ་ལེན་རླབས་འདྲེན་པར་བྱེད་པའི་མཚམས་སྦྱར་དངོས་པོ་དེ་ཡང་གཞི་རྣམ་འདི་ཉིད་ཡིན་པར་འདོད་པར་བྱས། དེ་ཡང་དཔེར་ན་སྒྲ་དེ་མཁའ་དབུགས་ལ་བརྟེན་ནས་འདྲེན་པར་བྱེད་པ་བཞིན་ཡིན། གལ་སྲིད་གཞི་རྣམ་ཡོད་ན། གཡོ་མེད་༼ དེ་ཡང་གཞི་རྣམ་ལ་ལྟོས་ནས་ཞེས་བཤད་པ་ཡིན༽རང་རྐྱ་བའི་ལྟོས་ས་ཚད་ལྡན་ཞིག་ཡོད་པ་དང་། མ་ཟད་དེ་དང་དུས་མཉམ་དུ་མཚན་ཉིད་གཅིག་གིས་མཚོན་ནུས་པའི་ལྟོས་མེད་རང་རྐྱ་བའི་འགལ་སྐྲོད་བྱེད་ཚུལ་ཞིག་དང་ཡང་ལྡན་པ་ཡིན། དེ་ལྟ་ན་གཞི་རྣམ་དེས་འཇིག་རྟེན་ཡོངས་ལ་ཆེས་ལེགས་པའི་ལྟོས་ས་ཞིག་མཁོ་འདོན་བྱེད་ཐུབ་ལ། དེ་གཅིག་པུ་ལ་ལྟོས་ནས་དངོས་པོ་ཐམས་ཅད་ཀྱི་མགྱོགས་ཚད་དེ་ཚད་ལེན་བྱེད་དུ་རུང་བ་ཡིན། དེའི་ཕྱིར་རིགས་པའི་སྒྲུབ་བྱེད་ཀྱི་དབང་དུ་བྱས་ནས་གཞི་རྣམ་ཡོད་པར་འདོད་པ་དང་། མ་ཟད་ཚན་རིག་པ་འགའ་ཞིག་གིས་དེ་ལ་ཞིབ་འཇུག་བྱེད་པའི་ཐབས་ལམ་རྙེད་ཐུབ་ཐབས་བྱེད་པའམ། ཡང་ན་མ་མཐར་ཡང་དེ་ཉིད་ཡོད་པར་ངོས་ཟིན་ཐུབ་ཐབས་བྱས། དེའི་ནང་གི་ཚན་རིག་པ་གཅིག་ནི་མེ་ཁོ་སི་ཝེ་རེད།
གལ་སྲིད་ཁྱོད་རང་མཁའ་དབུགས་བརྒྱུད་དེ་སྒྲ་རླབས་བགྲོད་ཕྱོགས་ལ་ཕྱོགས་ཏེ་མགྱོགས་པར་སོང་ན། རླབས་དེ་ཡང་སྔར་ལས་ཀྱང་མགྱོགས་པའི་སྒོ་ནས་ཁྱོད་ལ་ཉེ་འོང་ལ། གལ་སྲིད་ཁྱོད་དལ་དུ་གཏང་ན། རླབས་དེ་ཡང་ཁྱོད་ལ་ཕྱོགས་ནས་དལ་གྱིས་ཉེ་བར་བཅར་བར་བྱེད།
དང་རིགས་མཐུན་པར། གལ་སྲིད་གཞི་རྣམ་ཡོད་ན། འོད་ཀྱི་མགྱོགས་ཚད་དེ་ཡང་གཞི་རྣམ་གྱི་འགུལ་སྐྱོད་ལ་ལྟོས་ནས་འགྱུར་འགྲོ་བ་ཡིན། དངོས་པོའི་གནས་ཚུལ་ལ་ནི། གལ་སྲིད་འོད་ཀྱི་སྤྱོད་པ་དེ་སྒྲ་རླབས་དང་མཚུངས་པ་ཡིན་ན། དཔེར་ན་སྒྲ་ཡི་མགྱོགས་ཚད་ལས་བརྒལ་བའི་རླུང་སྦུད་གནམ་གྲུའི་ནང་དུ་ཞུགས་ན་ཁྱོད་ཀྱིས་གནམ་གྲུའི་རྒྱབ་ནས་འོང་བའི་སྒྲ་གང་ཡང་ཐོས་མི་ཐུབ་པ་ཇི་ལྟ་བ་བཞིན་དུ། འགྲུལ་བཞུད་མཁན་ཡང་གཞི་རྣམ་བརྒྱུད་ནས་བང་རྒྱུག་བྱེད་པའི་མགྱོགས་ཚད་འདངས་ངེས་སུ་ཡོད་པའི་སྐབས་སུ་ཡང་འོད་རླབས་ལས་ཀྱང་མགྱོགས་པར་འགྲོ་ཐུབ་འོས་པ་རེད། དེ་འདྲའི་རིགས་ཀྱི་བསམ་བློ་གཏང་ཚུལ་གྱི་སྒོ་ནས་འགོ་བརྩམས་ནས་ཞིབ་འཇུག་བྱས་ཏེ་མེ་ཁོ་སི་ཝེ་ཡིས་ཚོད་ལྟ་ཞིག་བྱེད་པའི་བློ་སྣེ་བསྟན།
གལ་སྲིད་གཞི་རྣམ་ཡོད་ན། ས་ཡི་གོ་ལ་འདིས་ཉི་མ་ལ་བསྐོར་ནས་སྤྱི་འཁོར་བྱེད་པའི་སྐབས་སུ། དེས་ཀྱང་ངེས་པར་དུ་གཞི་རྣམ་དེ་བརྒྱུད་ནས་འགུལ་སྐྱོད་བྱེད་དགོས། མ་ཟད་ས་ཡི་གོ་ལ་དེས་ཟླ་བ་དང་པོའི་ནང་ནས་བགྲོད་པའི་ཁ་ཕྱོགས་དང་ཟླ་བ་བཞི་པ་དང་བདུན་པ་ལ་བསྡུར་ན་ཅུང་ཟད་མི་མཐུན་པ་ཡོད་པ་ཡིན་པས། མི་རྣམས་ཀྱིས་ལོ་གཅིག་གི་དུས་མི་མཚུངས་པ་སྣ་ཚོགས་པའི་ནང་གི་འོད་ཀྱི་མགྱོགས་ཚད་དེའི་ཁྱད་པར་ཕྲ་མོ་དེ་ཡང་ཚད་ལེན་བྱེད་ཐུབ་འོས་པ་ཡིན།
འོག་གི་དཔེ་རིས་ལ་ལྟོས།
རྒྱལ་བརྒྱུད་སློབ་ཚོགས་ཀྱི་དུས་དེབ་རྩོམ་བསྒྲིགས་པས་མེ་ཁོ་སི་ཝེ་ལ་ཁོང་རང་གི་བསམ་བློ་དེ་དུས་དེབ་འདི་ཉིད་ཀྱི་ཐོག་ཏུ་ཁྱབ་བསྒྲགས་བྱེད་མི་རུང་བའི་ཁ་ཏ་བྱས། དེའི་རྒྱུ་མཚན་ཡང་ཁོས་ཚོད་ལྟ་དེ་འགྲུབ་ཐུབ་མི་སྲིད་སྙམ་པ་རེད། ༡༨༧༩ལོར། མེ་ཁོ་སི་ཝེ་ལོ་ན་ཞེ་བརྒྱད་ཀྱི་ཐོག་ནས་སྡུག་བསྔལ་བའི་ཕོ་སྐྲན་གྱི་ནད་ཀྱིས་ཚེ་ཡི་དུས་བྱས་པའི་སྔོན་གྱི་མི་རིང་བར། ཁོས་གླེང་གཞི་དེ་ཉིད་ཀྱི་དོན་དེ་གྲོགས་པོ་ཞིག་ལ་ཡེ་གེར་སྤྲིངས། སྤྲིངས་ཡིག་དེ་ནི་ཁོ་རང་ཤི་བའི་རྗེས་སུ་རང་བྱུང་ཞེས་པའི་དུས་དེབ་ཀྱི་ཐོག་ཏུ་བཀོད་པ་དེ་ཉིད་རེད། ཨ་པེར་ཐི་མེ་ཁོ་ཨེ་སུན་ཞེས་པའི་ཨ་རིའི་དངོས་ཁམས་རིག་པ་བ་དེ་ཉིད་ཀྱིས་སྤྲིངས་ཡིག་དེ་ལྟ་ཀློག་བྱས། མེ་ཁོ་སི་ཝེ་ཡི་ཚོད་དཔག་ལ་བརྟེན་ནས་རིག་པ་ཐོལ་སྐྱེས་སུ་གྱུར་ཏེ། མེ་ཁོ་ཨེ་སུན་དང་ཨེ་ཏི་ཝར་མོར་ལེ་ཡིས་༡༨༧༩ལོར་གནད་ལ་ཤིན་ཏུ་ཐིག་པའི་ཚོད་ལྟ་ཞིག་བྱས་ནས། ས་ཡི་གོ་ལས་གཞི་རྣམ་རྒྱུད་ནས་འགྲོ་བའི་མགྱོགས་ཚད་སྣ་ཚོགས་ལ་ཚད་ལེན་བྱས། ཁོང་ཚོའི་བསམ་ཚུལ་ནི་དྲང་ཟུར་དུ་གྲུབ་པའི་ཕྱོགས་གཉིས་ཀྱི་འོད་ཀྱི་མགྱོགས་ཚད་དེ་ཕན་ཚུན་བསྡུར་བར་བྱེད་རྒྱུ་དེ་རེད། གལ་ཏེ་གཞི་རྣམ་ལ་ལྟོས་པའི་འོད་ཀྱི་མགྱོགས་ཚད་དེ་བརྟན་པོའི་གྲངས་ཀ་ཞིག་ཡིན་ན། ཚད་ལེན་གྱི་མཇུག་འབྲས་དེས་འོད་ཀྱི་ཁ་ཕྱོགས་མི་མཚུངས་པའི་དབང་གིས་བྱས་པའི་འོད་ཀྱི་མགྱོགས་ཚད་མི་མཚུངས་པའི་ཁྱད་པར་དེ་དག་གསལ་བཤད་བྱེད་ཐུབ་འོས་པར་འདོད། འོན་ཀྱང་ཁོང་ཚོས་དེ་འདྲའི་འོད་ཀྱི་མགྱོགས་ཚད་དེ་ཚད་ལེན་བྱེད་ཐུབ་མེད་དོ།།
མེ་ཁོ་ཨེ་སུན་དང་མོར་ལེ་ཡི་ཚོད་ལྟའི་མཇུག་འབྲས་དེ་དང་གློག་ཁབ་ལེན་གཞི་རྣམ་བརྒྱུད་ནས་འགྲོ་བའི་དཔེ་རྣམ་དང་ནང་འགལ་ཡོད་པ་མངོན་གསལ་ཡིན་པས། གཞི་རྣམ་གྱི་དཔེ་རྣམ་དེ་འདོར་རིག་པ་ཡིན། འོན་ཀྱང་མེ་ཁོ་ཨེ་སུན་གྱི་དམིགས་ཡུལ་ནི་ས་ཡི་གོ་ལ་འདི་ཉིད་ཀྱི་གཞི་རྣམ་ལ་ལྟོས་པའི་མགྱོགས་ཚད་དེ་ཚད་ལེན་བྱེད་འདོད་པ་ཡིན་གྱི། གཞི་རྣམ་རང་ཉིད་བདེན་པ་དང་མི་བདེན་པ་ར་སྤྲོད་བྱེད་འདོད་པ་མ་ཡིན་པས། ཁོའི་གསར་མཐོང་གི་དངོས་ཡོད་གནས་ཚུལ་དེས་ཀྱང་ཁོ་ལ་གཞི་རྣམ་མེད་པའི་མཇུག་འབྲས་ཐོབ་པར་བྱས་མེད་ལ། མི་གཞན་ལ་ཡང་མཇུག་སྡོམ་དེ་འདྲ་ཐོབ་མེད། དངོས་གནས་བྱས་ན། ༡༨༨༤ ལོར། སྐད་གྲགས་ཅན་གྱི་དངོས་ཁམས་རིག་པ་བ་རྗེ་སི་ཝི་ལིམ་ཐ་མུ་སོན་༼ཁེ་ཝན་ཞུན་རྗེ༽ཡིས། གཞི་རྣམ་དེ་ནི་འགུལ་ཚད་རིག་པའི་ནང་གི་ང་ཚོས་ཡིད་ཆེས་བྱེད་པའི་དངོས་པོ་གཅིག་པུ་དེ་ཡིན། བྱ་དངོས་འགའ་ཞིག་ལ་ང་ཚོས་ཐེ་ཚོམ་མེད་པའི་ཡིད་ཆེས་བྱེད་པ་ཡིན། དེ་ནི་འོད་འདྲེན་པའི་གཞི་རྣམ་གྱི་བདེན་པའི་རང་བཞིན་དང་ངོ་བོ་དེ་ཡིན་ཞེས་བཤད་ཡོད།
མེ་ཁོ་ཨེ་སུན་དང་མོར་ལེ་ཡི་ཚོད་ལྟའི་མཇུག་འབྲས་ལ་ལྟོས་པ་མེད་པར་ད་དུང་ཡང་ཅིའི་ཕྱིར་དུ་གཞི་རྣམ་ཡོད་པར་ཡིད་ཆེས་བྱེད་པ་ཡིན་ནམ་ཞེ་ན། ང་ཚོས་བཤད་མྱོང་བའི་མི་རྣམས་ཀྱིས་རྒྱུན་དུ་རང་བྱུང་མིན་པའི་མི་བཟོས་ཀྱི་ཟུར་བསྣན་དངོས་པོ་ལ་བརྟེན་ནས་དཔེ་རྣམ་གྱི་སྐྱོན་སྤངས་ཐབས་བྱེད་པ་དེ་ཉིད་རེད། འགའ་ཞིག་གིས་ས་ཡི་གོ་ལས་གཞི་རྣམ་འདྲུད་ཏེ་དེ་དང་ལྷན་ཅིག་བགྲོད་པར་འདོད། དེ་ལྟ་ན་དེ་ལ་ལྟོས་ནས་མི་གཡོ་བ་ལྟ་བུ་ཡིན། ཧོ་ལན་གྱི་དངོས་ཁམས་རིག་པ་བ་ཧེན་འདྲི་འགེ་ལོ་རིན་ཚི་དང་ཨེར་ལན་གྱི་དངོས་ཁམས་རིག་པ་བ་ཇོ་ཇི་ཧྥུ་ཚི་ཇེ་ར་ཐི་ཡིས།
གཞི་རྣམ་ལ་ལྟོས་ནས་འགུལ་སྐྱོད་བྱེད་པའི་ལྟོས་སའི་ནང་ནས། ཤེས་མི་ཐུབ་པའི་ཤུགས་རིག་ནུས་སྣང་ཞིག་གི་དབང་གིས། དུས་ཚོད་འཁོར་ལོ་དལ་དུ་བཅུག་པ་དང་བར་ཐག་དེ་ཡང་ཐུང་ངུར་བསྒྱུར་བའང་སྲིད་ལ། དེའི་ཕྱིར་མི་རྣམས་ཀྱིས་སྔར་བཞིན་དུ་འོད་དེ་ལ་མགྱོགས་ཚད་མཐུན་པར་ཡོད་པར་ཚད་ལེན་བྱས་པ་ཡིན་སྲིད་ཅེས་བཤད་པ་རེད། འདི་འདྲའི་གཞི་རྣམ་གྱི་ལྟ་བ་སྲུང་སྐྱོབ་བྱེད་པའི་འབད་པ་དེ་ཕལ་ཆེར་ལོ་ཉི་ཤུ་ཙམ་གྱི་རིང་ལ་རྒྱུན་མཐུད་ཡོད། དེ་ཡང་པེར་ནེར་ཆེད་དབང་ལས་ཁུང་གི་ལོ་ན་གཞོན་ཞིང་མིང་གྲགས་གང་ཡང་མེད་པའི་ལས་བཟོ་བ་ཨ་འེ་པེ་ཐི་ ཨེ་ཡན་སེ་ཐན་གྱིས་ཐུན་མིན་གྱི་དཔྱད་རྩོམ་དེ་མ་སྤེལ་གྱི་བར་དུ་རྒྱུན་མཐུད་པར་བྱས།
ཨེ་ཡན་སེ་ཐན་གྱིས་༡༩༠༥ལོར་འགུལ་གཟུགས་ཀྱི་གློག་འགུལ་ཚད་རིག་པ་ལ་དཔྱད་པ་ཞེས་པའི་དཔྱད་རྩོམ་དེ་ཁྱབ་བསྒྲགས་བྱེད་པའི་སྐབས་སུ། ཁོ་རང་ལོ་ན་ཉེར་དྲུག་ཡིན། དཔྱད་རྩོམ་དེའི་ནང་དུ། ཁོས་བསམ་བཀོད་སླ་མོ་ཞིག་བྱས་ཡོད། དེ་ཡང་དངོས་ཁམས་ཀྱི་ངེས་སྲོལ། ཁྱད་པར་དུ་འོད་ཀྱི་མགྱོགས་ཚད་དེ་དག །ཆ་སྙོམས་པོའི་སྒོ་ནས་འགུལ་སྐྱོད་བྱེད་པའི་བརྟག་དཔྱད་མཁན་ལ་ལྟོས་ནས་བཤད་ན་ཐམས་ཅད་མཚུངས་པར་སྣང་འོས་པ་ཡིན་ཞེས་པ་དེ་ཡིན། ལྟ་བ་འདི་གཞིར་བྱས་ན་ང་ཚོའི་བར་སྟོང་དང་དུས་ཚོད་དང་འབྲེལ་བའི་གོ་དོན་དེ་ལ་གསར་བརྗེ་ཞིག་བྱེད་དགོས་པར་ཕྱིས་སུ་ར་སྤྲོད་བྱས། དེའི་རྒྱུ་མཚན་ཤེས་པའི་ཆེད་དུ། གནམ་གྲུ་ཞིག་གི་ཐོག་ཏུ་གནས་མཚུངས་པ་ཞིག་ཏུ་དུས་མི་མཚུངས་པར་བྱུང་བའི་དོན་རྐྱེན་གཉིས་ལ་བསམ་པར་བྱེད།
གནམ་གྲུའི་ཐོག་གི་བརྟག་དཔྱད་མཁན་ཞིག་ལ་ལྟོས་ནས་བཤད་ན། དོན་རྐྱེན་གཉིས་པོའི་བར་གྱི་བར་ཐག་ཀླད་ཀོར་ཡིན། འོན་ཀྱང་ས་ངོས་ཀྱི་བརྟག་དཔྱད་མཁན་གཉིས་པ་ལ་ལྟོས་ནས་བཤད་ན། དོན་རྐྱེན་གཉིས་པོ་སོ་སོ་བྱེ་བའི་བར་ཐག་ནི་གནམ་གྲུ་དེ་དོན་རྐྱེན་གཉིས་པོ་བྱུང་བའི་བར་གྱི་དུས་ཚོད་དེ་ལ་འགྲུབ་བཞུད་ཇི་ཙམ་བྱས་པའི་བར་ཐག་དེ་ཉིད་ཡིན། འདི་ཉིད་ཀྱིས་ཕན་ཚུན་ལྟོས་ནས་འགུལ་སྐྱོད་བྱེད་པའི་བརྟག་དཔྱད་མཁན་གཉིས་ཀྱི་དེ་དག་དོན་རྐྱེན་བྱུང་བའི་བར་ཐག་གི་ཐོག་ནས་སྣང་ཚུལ་མི་མཐུན་པར་མཚོན་པ་ཡིན།
ད་ལྟ་ཡང་གནམ་གྲུའི་མཇུག་མ་ནས་མགོ་བོའི་ཕྱོགས་སུ་རྒྱུ་བའི་འོད་འཕར་ཆག་ཅིག་ལ་བརྟག་དཔྱད་མཁན་གཉིས་ཤིག་གིས་ཚད་ལེན་བྱེད་བཞིན་ཡོད་པར་བསམ་པར་བྱེད། དེ་ནི་དཔེར་ན་གོང་གི་དཔེ་བརྗོད་ཀྱི་ནང་དུ་བཤད་པ་བཞིན། འོད་དེ་གནམ་གྲུའི་མཇུག་མ་ནས་སྤྲོས་ནས་མགོ་བོས་སྡུད་ལེན་བྱས་པའི་བར་ཐག་གི་ཐད་ནས་མི་གཉིས་པོའི་སྣང་ཚུལ་མི་མཐུན་པ་ཡིན།
མགྱོགས་ཚད་དེ་ནི་བར་ཐག་དེ་ཉིད་དེའི་བར་དུ་སོང་བའི་དུས་ཚོད་ལ་བགོས་པའི་ཐོབ་གྲངས་དེ་ཉིད་ཡིན། འདི་ཉིད་ཀྱིས་ནི་གལ་སྲིད་འོད་འཕར་ཆག་གམ་འོད་ཀྱི་མགྱོགས་ཚད་ཀྱི་ཐོག་ལ་སྣང་ཚུལ་མཐུན་པ་ཡིན་ན། ཁོང་ཚོས་སྤྲོས་ནས་སྡུད་ལེན་བྱས་པའི་བར་གྱི་བར་དུ་ཆོད་པའི་དུས་ཚོད་ཀྱི་ཐོག་ནས་སྣང་ཚུལ་མི་མཐུན་པར་མཚོན་པ་ཡིན་ནོ།།
དོན་དེ་ཡ་མཚན་ཆེན་པོ་ཉིད་དུ་འགྱུར་བར་བྱེད་པ་ནི། ཁོ་གཉིས་པོས་དངོས་ཁམས་ཀྱི་རྒྱུད་རིམ་གཅིག་ལ་ལྟ་བར་བྱེད་པ་དང་དེ་ཡང་དུས་མཉམ་པར་ལྟ་ཞིབ་བྱེད་པ་ཡིན་པའི་དབང་དུ་བཏང་ན་ཡང་། བརྟག་དཔྱད་མཁན་གཉིས་པོས་ཚད་ལེན་བྱེད་པའི་དངོས་པོ་དེའི་རྒྱུད་རིམ་གྱི་དུས་ཚོད་དེ་རིང་ཐུང་མི་མཚུངས་པ་རེད། །ཨེ་ཡན་སེ་ཐན་གྱིས་དེ་ཉིད་ལ་མི་བཟོས་ཀྱི་འགྲེལ་བཤད་ཅིག་བྱེད་འདོད་མེད། ཁོས་ནི་ཇི་ཙམ་སོང་བའི་དུས་ཚོད་ཀྱི་ཚད་དེ་ནི། དཔེར་ན་འགྲུལ་བཞུད་བར་ཐག་གི་ཚད་ཇི་ལྟ་བ་བཞིན་དུ། དོན་དེ་ཉིད་ལ་ཚད་ལེན་བྱེད་བཞིན་པའི་བརྟག་དཔྱད་མཁན་ལ་རག་ལས་པ་ཡིན་ཞེས་པའི་མི་རྣམས་ཧ་ལས་པར་བྱེད་ཅིང་རིགས་པ་དང་མཐུན་པའི་མཇུག་སྡོམ་ཞིག་བྱས། ནུས་སྣང་འདི་ཉིད་ནི་ཨེ་ཡན་སེ་ཐན་གྱིས་༡༩༠༥ ལོའི་དཔྱད་རྩོམ་གྱི་ནང་གི་གནད་ཆེ་ཤོས་ཤིག་ཡིན། རིག་གཞུང་འདི་ལ་མི་རྣམས་ཀྱིས་ཁྱབ་ཆུང་བའི་ལྟོས་བཅས་སྨྲ་བ་ཟེར་བ་ཡིན་ནོ།།
གལ་སྲིད་བརྟག་དཔྱད་མཁན་གཉིས་ཀྱིས་དུས་ཚོད་འཁོར་ལོ་གཅིག་ལ་ལྟ་བའི་དབང་དུ་བྱས་ན། ང་ཚོས་དབྱེ་ཞིབ་འདི་ཉིད་ཇི་ལྟ་བུའི་སྒོ་ནས་དུས་བགྲང་འཁོར་ལོ་ལ་བེད་སྤྱོད་བྱེད་ཚུལ་དེ་མཐོང་ཐུབ། ཁྱབ་ཆུང་བའི་ལྟོས་བཅས་སྨྲ་བས་ནི། དུས་ཚོད་འཁོར་ལོ་དེ་མི་གཡོ་བ་ལ་ལྟོས་པའི་བརྟག་དཔྱད་མཁན་གྱི་དུས་དེ་བགྲོད་པ་ཅུང་ཟད་མྱུར་བ་ཡིན་ལ། དུས་ཚོད་འཁོར་ལོ་དེ་འགུལ་སྐྱོད་བྱེད་བཞིན་པའི་བརྟག་དཔྱད་མཁན་གྱི་དུས་ཚོད་དེ་བགྲོད་པ་ཅུང་ཟད་དལ་བར་འདོད་པ་ཡིན། གལ་སྲིད་ང་ཚོས་གནམ་གྲུའི་མཇུག་མ་ནས་མགོའི་བར་དུ་སྤྲོས་པའི་འོད་འཕར་ཆག་ཆུན་པོ་ཞིག་དུས་ཚོད་འཁོར་ལོའི་ཏིང་སྒྲ་ཡིན་པའི་དབང་དུ་བྱས་ན། ས་ངོས་ཀྱི་བརྟག་དཔྱད་མཁན་ལ་ལྟོས་ན་དུས་ཚོད་འཁོར་ལོ་དེ་བགྲོད་པ་ཅུང་ཟད་དལ་བ་ཡིན། དེའི་རྒྱུ་མཚན་ཡང་ལྟོས་སའི་གནས་ཚད་ཀྱི་ནང་ནས་འོད་ཆུན་བགྲོད་པའི་བར་ཐག་ཅུང་ཟད་རིང་བ་ཡིན་པའི་དབང་གིས་རེད། འོན་ཀྱང་ནུས་སྣང་འདི་དང་དུས་ཚོད་འཁོར་ལོ་རང་ཉིད་ཀྱི་སྒྲིག་གཞི་ལ་འབྲེལ་པ་ཅུང་ཟད་ཀྱང་མེད། དེ་ནི་ཐ་ན་ང་ཚོ་རང་ཉིད་ཀྱི་ལུས་ཁམས་དུས་ཚོད་ཚུད་པའི་དུས་ཚོད་འཁོར་ལོ་ཐམས་ཅད་ལ་ཡང་དེ་དང་མཚུངས་པ་ཡིན།
མི་གཡོ་བར་གནས་ཞེས་པའི་གོ་དོན་དེ་ལྟོས་ནས་གཞག་དགོས་ཀྱི་རང་རྐྱ་བ་ཞིག་མེད་པ་ཇི་ལྟ་བ་བཞིན་དུ། དུས་ཚོད་དེ་ཡང་ནེ་ཐོན་གྱིས་བཤད་པ་བཞིན་དུ་ལྟོས་མེད་རང་རྐྱ་བར་གྲུབ་པ་ཞིག་མ་ཡིན་པར་ཨེ་ཡན་སེ་ཐན་གྱི་ཞིབ་འཇུག་གིས་གསལ་བར་བྱས་པ་རེད། དེ་ཉིད་བཤད་སྟངས་གཞན་ཞིག་བྱས་ན། ཆོས་ཐམས་ཅད་ཀྱི་དུས་ཚོད་དེ་ནི་སྣང་མཁན་གྱི་གང་ཟག་སོ་སོ་ལ་སོ་སོར་མི་མཚུངས་པ་སྣ་ཚོགས་པ་སྣང་བ་ཡིན་གྱི་མཐུན་པར་སྣང་བ་ནི་ཅུང་ཟད་ཀྱང་མེད་ཅེས་པའི་དོན་ཡིན། དེ་ལྟ་ན་བརྟག་དཔྱད་མཁན་ཐམས་ཅད་ལ་རང་རང་གི་ཐུན་མིན་དུས་ཚོད་ཀྱི་ཚད་རེ་ཡོད་པ་ཡིན་ལ། མ་ཟད་ཕན་ཚུན་དུ་འགུལ་སྐྱོད་བྱེད་པའི་བརྟག་མཁན་གཉིས་ཀྱིས་ཚད་ལེན་བྱས་པའི་དུས་ཚོད་དེ་ཡང་མཚུངས་མི་སྲིད་པ་ཞིག་ཡིན་ནོ། །ཨེ་ཡན་སེ་ཐན་གྱི་འདོད་ཚུལ་དེ་ནི་ང་ཚོའི་མངོན་སུམ་དང་འགལ་བ་ཡིན། དེའི་རྒྱུ་མཚན་ཡང་ང་ཚོས་ནི་རྒྱུན་གྱི་འཚོ་བའི་ནང་དུ་སྐྱོན་མེད་རྒྱུན་ལྡན་གྱི་དབང་པོས་མཐོང་བའི་མགྱོགས་ཚད་ཀྱི་ཐོག་ནས། དེ་འདྲའི་ནུས་སྣང་དེ་དག་ནི་ཅུང་ཟད་མཐོང་མི་ཐུབ་བོ། །འོན་ཀྱང་ནུས་སྣང་འདི་དག་ནི་ཡང་ནས་ཡང་དུ་ཚོད་ལྟས་ར་སྤྲོད་བྱས་ཟིན་པ་ཡིན་ནོ། །དཔེར་ན། དུས་ཚོད་འཁོར་ལོ་ཞིག་མི་གཡོ་བའི་སྒོ་ནས་ས་སྙིང་ལ་གནས་པ་དང་། དུས་ཚོད་འཁོར་ལོ་གཞན་ཞིག་ས་ཡི་གོ་ལའི་ཕྱི་ངོས་ལ་གནས་པ་དང་། དུས་ཚོད་འཁོར་ལོ་གསུམ་པ་ཞིག་གནམ་གྲུའི་ནང་དུ་བཞག་ནས་ཡང་ན་ས་ཡི་གོ་ལའི་འཁོར་ཕྱོགས་དང་ཡང་ན་དེའི་ལྡོག་ཕྱོགས་སུ་འཕུར་བའི་དབང་དུ་བྱས་ན། ལྟོས་ས་ནི་ས་ལྟེ་ལ་གནས་པའི་དུས་ཚོད་འཁོར་ལོ་དེ་ཉིད་ལ་བྱས་ན། ·ཤར་ལ་ཕྱོགས་ནས་འཕུར་བའི་གནམ་གྲུའི་ནང་དུ་ཡོད་པའི་དུས་ཚོད་འཁོར་ལོའམ་ས་ཡི་གོ་ལའི་རང་འཁོར་གྱི་ཕྱོགས་དང་མཐུན་པར་རྒྱུ་བའི་དུས་ཚོད་འཁོར་ལོ་དེ་ས་ཡི་གོ་ལའི་ཕྱི་ངོས་ལ་ཡོད་པའི་དུས་ཚོད་འཁོར་ལོ་ལས་ཀྱང་འགུལ་སྐྱོད་བྱེད་མྱུར་བ་ཡིན། དེའི་ཕྱིར་ཁོ་རང་བགྲོད་དུས་དེ་ཅུང་ཟད་དལ་བ་ཡིན། དེ་དང་མཐུན་པར་ལྟོས་ས་ས་ལྟེ་ལ་ཡོད་པའི་དུས་ཚོད་འཁོར་ལོ་དེ་ཉིད་དུ་བྱས་ཏེ། ནུབ་ལ་ཕྱོགས་ནས་འཕུར་བའི་གནམ་གྲུའི་ནང་དུ་ཡོད་པའི་དུས་ཚོད་འཁོར་ལོའམ་ས་ཡི་གོ་ལའི་འཁོར་ཕྱོགས་ལས་ལྡོག་ནས་རྒྱུ་བའི་དུས་ཚོད་འཁོར་ལོ་དེ་ས་ཡི་གོ་ལའི་ཕྱི་ངོས་སུ་ཡོད་པའི་དུས་ཚོད་འཁོར་ལོ་ལས་འགུལ་སྐྱོད་ཅུང་ཟད་དལ་བ་ཡིན། དེའི་ཕྱིར་དེའི་བགྲོད་དུས་དེ་ཅུང་ཟད་མྱུར་བ་ཡིན་ནོ། །འདི་ནི་༡༩༧༡ལོའི་ཟླ་བ་༡༠པའི་ནང་ནས་ལག་སྟར་བྱས་པའི་ཚོད་ལྟ་ཞིག་ལས་བརྟག་དཔྱད་ཐུབ་འོང་བ་ཡིན་ནོ། །ཚོད་ལྟ་དེའི་ནང་དུ་ཐིག་ཚད་ཤིན་ཏུ་མཐོ་བའི་རྡུལ་ཕྲན་དུས་ཚོད་འཁོར་ལོ་ཞིག་ས་ཡི་གོ་ལ་ལ་བསྐོར་ནས་འཕུར་བར་བྱས། དེ་ལྟ་ན་ཁྱོད་ཀྱིས་རྒྱུན་མི་ཆད་པར་ས་ཡི་གོ་ལ་བསྐོར་ནས་ཤར་ཕྱོགས་སུ་འཕུར་ཆོག་པ་ཡིན་ལ།
འཕུར་ལམ་གྱི་ནང་ནས་མཁའ་འགྲུལ་སྤྱི་གཉེར་ཁང་གིས་བཏང་བའི་གློག་བརྙན་ཡོད་དོ་ཅོག་ལ་ལྟ་ཡུན་རིང་ཆེས་པས་སུན་དགོས་པ་ཞིག་མ་གྱུར་གྱི་བར་དུ་འཕུར་བའི་དབང་དུ་བྱས་ན། མཁའ་འགྲུལ་དེའི་ཕྱིར་ཡང་ཁྱོད་ཀྱི་ཚེ་སྲོག་དེ་རིང་དུ་གཏོང་བར་བྱེད་ཐུབ། དེ་ལྟ་ནའང་ནུས་སྣང་འདི་ཤིན་ཏུ་ཆུང་ངུ་ཞིག་ཡིན། བསྐོར་བ་ཐེངས་རེ་ལ་སྐར་ཆ་གཅིག་ཆ་དུང་ཕྱུར་ལ་བགོས་པའི་ཆ་བཅོ
བརྒྱད་ཙམ་ཡིན༼མ་ཟད་འདི་ལ་ཡང་འཐེན་ཤུགས་ཀྱི་ཁྱད་པར་གྱི་ནུས་སྣང་གི་དབང་གིས་ཅུང་ཟད་ཆུང་དུ་འགྲོ་བ་ཡིན། འོན་ཀྱང་འདི་ན་དེ་ལ་ལབ་གླེང་དགོས་དོན་མེད་པ་རེད༽
ཨེ་ཡན་སེ་ཐན་གྱི་ཞིབ་འཇུག་གི་དབང་གིས། འོད་ཀྱི་མགྱོགས་ཚད་དེ་ནི་ལྟོས་སའི་གནས་ཚད་ཀྱི་ནང་ནས་ཐམས་ཅད་ཀྱི་ཚེ་ན་མཚུངས་པའི་རྒྱུན་སྐྱོང་ཐུབ་པའི་ཚེ་ན། མེ་ཁོ་སི་ཝེ་གློག་ཁབ་ལེན་རིག་གཞུང་ལྟར་ན་དུས་ཚོད་དེ་རྩ་གསུམ་སྟོང་ཆ་ལས་ཐ་དད་དུ་གྲུབ་པ་ཅུང་ཟད་ཀྱང་མེད་པ་དང་། དེ་ལས་ལྡོག་ཏེ། དུས་ཚོད་དང་བར་སྟོང་དེ་ནི་ཕན་ཚུན་གཅིག་ཏུ་འཁྲིལ་བའམ་གཅིག་ཏུ་འདྲེས་ནས་ཡོད་པར་དངོས་ཁམས་རིག་པ་བ་རྣམས་ཀྱི་ཡིད་ལ་འཁོར། འདི་ཉིད་ནི་མ་འོངས་པ་དང་འདས་པའི་རྩ་བ་བཞི་པ་དེ་རྒྱུན་གྱི་འཚོ་བའི་ནང་གི་གཡོན། གཡས་དང་། མདུན་རྒྱབ་དང་སྟེང་དང་འོག་གི་རྩ་བའི་ཐོག་ཏུ་སྣོན་པ་དང་ཅུང་ཟད་མཚུངས་པ་ཡིན། དེ་འདྲའི་དུས་ཚོད་དང་བར་སྟོང་གཅིག་ཏུ་སྦྲེལ་བ་འདི་ལ་དངོས་ཁམས་རིག་པ་བ་རྣམས་ཀྱི་བར་སྟོང་དང་དུས་ཚོད་ཅེས་སམ་ཡང་ན་ཡུལ་དུས་ཞེས་ཟེར་བ་ཡིན་ལ། ཡང་ཡུལ་དུས་དེ་ལ་རྩ་བ་བཞི་པ་ཞིག་ཀྱང་ཚུད་ཡོད་པའི་དབང་གིས་ཁོང་ཚོས་དུས་ཚོད་དེ་ལ་རྩ་བ་བཞི་པ་ཟེར་བ་ཡིན། ཡུལ་དུས་ཀྱི་ནང་དུ། དུས་ཚོད་དེ་ད་ནས་རྩ་བ་གསུམ་པོ་ལས་ཐ་དད་དུ་གྲུབ་པ་ཅུང་ཟད་ཀྱང་མེད། མ་ཟད་རོབ་ཙམ་དུ་བཤད་ན། དཔེར་ན་གཡོན་དང་གཡས། མདུན་དང་རྒྱབ། སྟེང་དང་འོག་གི་ངོ་བོ་དེ་ཡང་བརྟག་དཔྱད་མཁན་གྱི་དུས་ཚོད་ཀྱི་ཁ་ཕྱོགས་ལ་ལྟོས་པ་དང་། དུས་ཚོད་ཀྱི་ཁ་ཕྱོགས་དེ་ཡང་བརྟག་དཔྱད་མཁན་གྱི་མགྱོགས་ཚད་ལ་ལྟོས་ནས་འགྱུར་འགྲོ་བ་ཡིན་ནོ། །མགྱོགས་ཚད་སྣ་ཚོགས་པའི་སྒོ་ནས་འགུལ་སྐྱོད་བྱེད་པའི་བརྟག་དཔྱད་མཁན་གྱིས་ཡུལ་དུས་ཀྱི་ནང་ནས་དུས་ཚོད་ཀྱི་ཁ་ཕྱོགས་མི་འདྲ་བར་བདམ་པར་བྱེད་དོ། །ཨེ་ཡན་སེ་ཐན་གྱི་ཁྱབ་ཆུང་བའི་ལྟོས་བཅས་སྨྲ་བ་དེ་ནི་དེའི་ཕྱིར་ཡང་ཆེས་གསར་གྱི་དཔེ་རྣམ་ཞིག་ཡིན་ཞིང་། དེས་དུས་ཚོད་ལྟོས་མེད་རང་རྐྱ་བ་དང་ལྟོས་མེད་ཀྱི་མི་གཡོ་བའི་༼ གཡོ་མེད་ཀྱི་གཞི་རྣམ་ལ་ལྟོས་པའི༽གོ་དོན་དེ་དག་མིང་གི་ལྷག་མ་ཙམ་དུ་བྱས་པ་ཡིན་ནོ།།
འཐེན་ཤུགས་དེ་དང་ལྟོས་བཅས་སྨྲ་བའི་ལྟ་བ་གཉིས་པོ་འཆམ་མཐུན་འོང་དགོས་ན། ད་དུང་ཡང་འགྱུར་བ་གཞན་ཞིག་གཏང་དགོས་པར་ཨེ་ཡན་སེ་ཐན་གྱི་ཡིད་ལ་དེ་མ་ཐག་ཏུ་འཁོར། ནེ་ཐོན་འཐེན་ཤུགས་སྨྲ་བའི་དབང་དུ་བྱས་ན། དངོས་པོ་ཐམས་ཅད་ཀྱང་དུས་ཐམས་ཅད་ཀྱི་ཚེ་ན་དེ་དག་གི་བར་གྱི་འཐེན་ཤུགས་ཤིག་གིས་ཕན་ཚུན་འཐེན་བཞིན་ཡོད་པ་དང་། འཐེན་ཤུགས་ཆེ་ཆུང་དེ་ནི་བར་ཐག་རིང་ཐུང་ལ་རགས་ལས་པར་འདོད་པ་ཡིན། འོན་ཀྱང་། ལྟོས་བཅས་སྨྲ་བས་ནི་དུས་རང་རྐྱ་བའི་གོ་དོན་དེ་སྤངས་ཟིན་པས། དེ་ལྟ་ན་དངོས་པོ་རྣམས་ཀྱི་བར་གྱི་བར་ཐག་དེ་དུས་ནམ་གྱི་ཚེ་ན་ཚད་ལེན་བྱེད་དགོས་ཐག་གཅོད་བྱེད་ཐབས་བྲལ་བ་རེད། དེ་ལྟ་ན་ནེ་ཐོན་གྱི་འཐེན་ཤུགས་སྨྲ་བ་དང་ཁྱབ་ཆུང་བའི་ལྟོས་བཅས་སྨྲ་བ་ནི་འདུམ་ཐབས་མེད་པས། དེའི་ཕྱིར་ཡང་ངེས་པར་བཟོ་བཅོས་བྱེད་དགོས། དེ་འདྲའི་གདོང་ཐུག་དེ་ལྟ་ཙམ་བྱས་ན་ལག་རྩལ་གྱི་ཐོག་གི་དཀའ་ངལ་ཕྲན་བུ་ཙམ་ཡིན་པ་ལྟ་བུ་ཡིན་ལ། ཕྲ་བའི་གནས་འགའ་ཞིག་བཟོ་བཅོས་བྱས་པ་ཙམ་ལས་རིག་གཞུང་གི་ཐོག་གི་འགྱུར་བ་ཆེན་པོ་གང་ཡང་མི་དགོས་པ་ལྟ་བུ་ཞིག་རེད། འོན་ཀྱང་། དངོས་ཡོད་ཀྱི་གནས་ཚུལ་ལ་དེ་འདྲའི་བསམ་བློ་དེ་ནི་ནོར་འཁྲུལ་ཞིག་ཡིན་པར་མངོན་པར་གྱུར།
དེའི་རྗེས་སུ་མི་ལོ་བཅུ་གཅིག་ཙམ་གྱི་རིང་ལ། ཨེ་ཡན་སེ་ཐན་གྱིས་འཐེན་ཤུགས་སྨྲ་བའི་རིག་གཞུང་གསར་པ་ཞིག་གོང་འཕེལ་བཏང་། ཁོས་དེ་ལ་ཁྱབ་ཆེ་བའི་ལྟོས་བཅས་སྨྲ་བ་ཞེས་འདོགས་པར་བྱས། ཁྱབ་ཆེ་བའི་ལྟོས་བཅས་སྨྲ་བའི་ནང་གི་འཐེན་ཤུགས་གོ་དོན་དང་ནེ་ཐོན་གྱི་འཐེན་ཤུགས་གཉིས་གཏན་ནས་མི་མཐུན། དེ་ལས་ལྡོག་ཏེ། ཡུལ་དུས་སམ་བར་སྟོང་དང་དུས་ཚོད་དེ་ནི་སྔོན་ཆད་ཀྱི་བསམ་བློའི་ནང་གི་དེ་འདྲ་བའི་ངོས་མཉམ་པོ་ཞིག་མ་ཡིན་པར། དེ་ནི་དེའི་ནང་གི་སྤུས་ཚད་དང་ནུས་ཚད་ཀྱི་དབང་གིས་འཁྱོག་པའམ་ཡང་ན་གཟུགས་འགྱུར་ཟིན་པའི་དུས་ཚོད་དང་བར་སྟོང་དེ་་ཡིན་ཞེས་པའི་གསར་བརྗེའི་རང་བཞིན་གྱི་བསམ་བཀོད་ཅིག་ལ་གཞི་བཅས་པ་ཡིན།
ས་ཡི་གོ་ལའི་ཕྱི་ངོས་དེ་ཉིད་ནི་འཁྱོག་ཚད་ལ་བསམ་བློ་གཏོང་བའི་ཐབས་ལེགས་ཤོས་དེ་ཡིན། ས་ཡི་གོ་ལའི་ཕྱི་ངོས་འདི་ནི་རྩ་བ་གཉིས་པ་ཙམ་ཞིག་ཡིན་མོད། ༼དེའི་རྒྱུ་མཚན་ཡང་དེ་ལ་ཕྱོགས་གཉིས་ཁོ་ན་ཡོད་དེ་ཡང་དཔེར་ན་ལྷོ་དང་བྱང་། ཡང་ན་ཤར་དང་ནུབ་ལྟ་བུ་ཡིན༽ འོན་ཀྱང་ཡོ་འཁྱོག་ཏུ་གྱུར་པའི་རྩ་བ་གཉིས་པ་ཞིག་བློ་ཡུལ་དུ་བྱེད་པ་དེ་ཡོ་འཁྱོག་ཏུ་གྱུར་པའི་རྩ་བ་བཞི་པ་ཞིག་བློ་ཡུལ་དུ་བྱེད་པ་ལས་ཀྱང་སླ་ཆེ་བ་ཡིན། དེའི་ཕྱིར་ང་ཚོས་དེ་ཉིད་དཔེ་རུ་འཇོག་པ་ཡིན། ས་ཡི་གོ་ལའི་ཕྱི་ངོས་ལྟ་བུ་འདི་འདྲའི་ཡོ་འཁྱོག་ཏུ་གྱུར་པའི་དབྱིབས་རྩིས་དེ་ནི་ང་ཚོ་ལ་རྒྱུས་ཡོད་པའི་ཨོ་ཁི་ལེ་དི་ཡི་དབྱིབས་རྩིས་དེ་མ་རེད། དཔེར་ན། ས་ཡི་གོ་ལའི་ཕྱི་ངོས་ཀྱི་ཐོག་ནས་གནས་གཉིས་ཀྱི་བར་གྱི་ཆེས་ཐུང་བའི་བར་ཐག་དེ། ཨོ་ཁི་ལེ་དི་ཡི་དབྱིབས་རྩིས་ཀྱི་ནང་དུ་ནི་དྲང་ཐིག་ཅིག་རེད། དེ་ཡང་ཟླུམ་པོ་དེ་ཉིད་ཀྱི་ཐོག་གི་གནས་གང་ཡང་རུང་བ་གཉིས་སྦྲེལ་བར་བྱེད་པའི་དྲང་ཐིག་སྟེ་དེ་ཉིད་ལ་ཟླུམ་ཆེན་རྒྱུ་ལམ་ཟེར་བ་ཡིན། ༼ཟླུམ་ཆེན་ཞེས་པ་ནི་ཟླུམ་པོ་དེའི་ལྟེ་བ་དང་ས་ཡི་གོ་ལའི་ལྟེ་བ་གཉིས་བསྐྱར་བརྩེགས་སུ་གྱུར་པའི་ཟླུམ་པོ་ལ་ཟེར་བ་ཡིན། ཐིག་དམར་དེ་ནི་ཟླུམ་ཆེན་གྱི་དངོས་དཔེའམ་མཚན་གཞི་ཞིག་ཡིན། ཐིག་དམར་དེ་ཚངས་ཐིག་ཐ་དད་པ་ལས་བསྐོར་བ་དེ་ཡང་ཟླུམ་ཆེན་ཞིག་ཡིན༽
དཔེར་ན། གལ་སྲིད་ཁྱོད་རང་ཉོས་ཡོ་ནས་མ་དི་ལི་ལ་འཕུར་ན། འདི་ནི་འཕྲེད་ཐིག་ཏུས་གྲངས་ཚད་མཚུངས་པ་གཅིག་ལ་གནས་པའི་གྲོང་ཁྱེར་གཉིས་ཡིན། གལ་སྲིད་ས་ཡི་གོ་ལ་འདི་མཉམ་པོ་ཞིག་ཡིན་ན། ཆེས་ཐུང་བའི་ལམ་ཐིག་དེ་ནི་ཤར་ལ་དྲང་པོར་འགྲོ་བ་དེ་ཡིན། ཁྱོད་ཀྱིས་དེ་ལྟར་འགྲུལ་བཞུད་བྱས་པས་ཨིན་ལེ་༣༧༠༧སོང་བ་ན་མ་དི་ལི་ལ་བསླེབ་ཐུབ། དེ་ལྟ་ནའང་དེ་ལས་གཞོན་པའི་བགྲོད་ལམ་ཞིག་ཡོད། དེ་ནི་ས་ཡི་གོ་ལའི་ཕྱི་ངོས་དེ་ནི་འཁྱོག་པོ་ཞིག་ཡིན་པའི་དབང་གིས་། ངོས་མཉམ་པའི་ས་ཁྲའི་ཐོག་ཏུ་བལྟས་ན་ཡོ་འཁྱོག་ཏུ་གྱུར་པ་དང་མ་ཟད་བར་ཐག་དེ་ཡང་ཅུང་ཟད་རིང་བར་མངོན་པར་འགྱུར་མོད། དེ་ལྟ་ནའང་དངོས་གནས་བྱས་ན་བར་ཐག་ཐུང་བ་ཡིན། གལ་སྲིད་ཁྱོད་ཀྱི་ཟླུམ་ཆེན་རྒྱུ་ལམ་བརྒྱུད་ནས་འཕུར་ན། དང་པོ་ཤར་བྱང་གི་ཕྱོགས་སུ་འཕུར་བ་དང་དེ་ནས་རིམ་གྱིས་ཤར་ཕྱོགས་སུ་འཕུར་བ་དང་དེ་ནས་མུ་མཐུད་ནས་ཤར་ལྷོ་ལ་འཕུར་ན་ཨིན་ལེ་༣༦༠༥ཙམ་འཕུར་དགོས། རྒྱུ་ལམ་འདི་གཉིས་ཀྱི་བར་ཐག་གི་ཁྱད་པར་དེ་ནི་ས་ཡི་གོ་ལའི་ཕྱི་ངོས་ཀྱི་འཁྱོག་ཚད་ཀྱི་དབང་གིས་བྱས་པ་ཡིན། འཁྱོག་ཚད་འདི་ཡང་ས་ཡི་གོ་ལའི་ཕྱི་ངོས་དེ་ཨོ་ཁི་ལེ་དི་དབྱིབས་རྩིས་མིན་པའི་མཚོན་རྟགས་ཤིག་ཡིན། མཁའ་འགྲུལ་སྤྱི་གཉེར་ཁང་གིས་དོན་འདི་ཉིད་ཤེས་པ་དང་། མ་ཟད་མཁའ་སྤྱོད་པ་ལ་གལ་སྲིད་རུང་ཚུན་ཆད་ཟླུམ་ཆེན་གྱི་རྒྱུ་ལམ་ཁོ་ན་ནས་འཕུར་དགོས་པར་བཀོད་སྒྲིག་བྱེད་པ་རེད།
ནེ་ཐོན་གྱི་འགུལ་སྐྱོད་ངེས་སྲོལ་གྱི་དབང་དུ་བྱས་ན། དཔེར་ན་སྒྱོགས་མདེའུ་དང་། ཟླ་དབྱིབས་སོབ་གོར་དང་རྒྱུ་སྐར་སོགས་དངོས་པོ་རྣམས། འཐེན་ཤུགས་ལྟ་བུ་ཕྱི་རོལ་གྱི་ཤུགས་ཀྱི་བྱེད་ལས་ཡིན་ན་མ་གཏོགས། ཐམས་ཅད་ཀྱང་དྲང་ཐིག་བརྒྱུད་ནས་འགྲོ་བར་འདོད་པ་ཡིན།
འོན་ཀྱང་ཨེ་ཡན་སེ་ཐན་གྱི་རིག་གཞུང་གི་ནང་དུ་ནི། འཐེན་ཤུགས་ནི་ཤུགས་གཞན་པ་དང་མི་མཚུངས་པའི་ཤུགས་རིགས་ཤིག་རེད་ཅེས་བཤད་པ་ལས་ཀྱང་། དེ་ནི་སྤུད་ཚད་ཀྱིས་ཡུལ་དུས་ཡོ་འཁྱོག་ཏུ་བྱས་ཏེ། འཁྱོག་ཚད་ཀྱི་དངོས་ཡོད་ཀྱི་མཇུག་འབྲས་དེ་བྱུང་བ་ཡིན་ཞེས་བཤད་ན་བཟང་བ་ཡིན། ཨེ་ཡན་སེ་ཐན་རིག་གཞུང་གི་ནང་དུ་དངོས་པོ་རྣམས་ཀྱིས་ས་ཆེན་ཐིག་ལམ་བརྒྱུད་ནས་འགུལ་སྐྱོད་བྱེད་པ་རེད། ས་ཆེན་ཐིག་ལམ་ཞེས་པ་དེ་ནི་ཡོ་འཁྱོག་ཏུ་གྱུར་པའི་ཡུལ་དུས་ཀྱི་ནང་གི་དྲང་ཐིག་དང་ཆེས་ཉེ་བའི་ལམ་དེ་ཡིན། མཉམ་པའི་ངོས་ཀྱི་ཐོག་ནས་དྲང་ཐིག་དེ་ཉིད་ས་ཆེན་ཐིག་ལམ་ཡིན་ལ། ས་ཡི་གོ་ལའི་ཕྱི་ངོས་ནས་ཟླུམ་ཆེན་དེ་ཉིད་ས་ཆེན་ཐིག་ལམ་ཡིན། དངོས་པོ་མེད་པའི་སྐབས་སུ། རྩ་བ་བཞི་པའི་ཡུལ་དུས་ཀྱི་ནང་གི་ས་ཆེན་ཐིག་ལམ་དེ་ནི་རྩ་བ་གསུམ་པའི་ནང་གི་དྲང་ཐིག་དང་མཚུངས་པ་ཡིན། དེ་ལྟ་ནའང་། དངོས་པོ་ཡོད་པའི་སྐབས་སུ་དེས་ཡུལ་དུས་ཡོ་འཁྱོག་ཏུ་བྱས་ཏེ། དངོས་པོ་ནི་དེའི་རྩ་བ་གསུམ་པའི་བར་སྟོང་གི་རྒྱུ་ལམ་ཞིག་དང་མཚུངས་པ་རུ་ཡོ་འཁྱོག་ཏུ་གྱུར་ཡོད། དེ་ལ་ནེ་ཐོན་རིག་གཞུང་ནང་ནས་འཐེན་ཤུགས་ཀྱིས་འདྲེན་པར་བཤད་བྱེད་པ་ཡིན། ཡུལ་དུས་དེ་མཉམ་པ་ཞིག་མིན་པའི་སྐབས་སུ། དངོས་པོའི་རྒྱུ་ལམ་དེ་འཁྱོག་ཡོད་པར་མངོན་པ་དང་། མི་རྣམས་ལ་ནི་ཤུགས་ཤིག་གིས་དེའི་ཐོག་ལ་བྱེད་ལས་འདོན་བཞིན་ཡོད་པའི་སྣང་བ་སྟེར་བར་བྱེད་པ་ཡིན་ནོ།།
འཐེན་ཤུགས་མེད་པའི་སྐབས་སུ། ཨེ་ཡན་སེ་ཐན་གྱི་ཁྱབ་ཆེ་བའི་ལྟོས་བཅས་སྨྲ་བ་དེ་ཉིད་ཁྱབ་ཆུང་བའི་ལྟོས་བཅས་སྨྲ་བ་རུ་མངོན་པ་དང་། མ་ཟད་ང་ཚོའི་ཉི་མའི་ཁྱིམ་རྒྱུད་ཀྱི་ཞན་པའི་འཐེན་ཤུགས་ཀྱི་འཁོར་ཡུག་འདི་འདྲ་བའི་ནང་དུ་དེས་སྔོན་དཔག་བྱས་པ་དེ་ཡང་ནེ་ཐོན་འཐེན་ཤུགས་དང་ཕལ་ཆེར་མཚུངས་པ་ཡིན། འོན་ཀྱང་མཐའ་ཅིག་ཏུ་གཅིག་པ་ལྟ་བུ་ནི་མ་ཡིན་ནོ།
དངོས་གནས་བྱས་ན། གལ་སྲིད་གོ་ལ་རིལ་པོའི་གནས་ཐིག་གཏན་ཁེལ་འཁོར་སྐར་ཕྱོགས་སྟོན་མ་ལག་གི་ནང་ནས་ཁྱབ་ཆེ་བའི་ལྟོས་བཅས་སྨྲ་བའི་ནུས་སྣང་དེ་ལ་བསམ་བློ་མ་གཏང་ན། གོ་ལ་རིལ་པོའི་གནས་ཀྱི་འཛོལ་ཚད་དེ་ཕལ་ཆེར་ཉིན་རེ་ལ་སྟོང་སྨི་བཅུ་རེའི་མགྱོགས་ཚད་ཀྱི་སྒོ་ནས་སོག་འགྲོ་བ་ཡིན། དེ་ལྟ་ནའང་། ཁྱབ་ཆེ་བའི་ལྟོས་བཅས་སྨྲ་བའི་གཙོ་ཆེ་བའི་རང་བཞིན་དངོས་དེ་འཕྲུལ་ཆས་གང་ཡང་རུང་བ་ཞིག་གསར་གཏོད་བྱས་ནས་དེས་ཁྱོད་རང་ཟས་ཁང་གསར་པ་ཞིག་གི་ནང་དུ་འཁྲིད་པར་བྱེད་པ་དེ་ཙམ་ཞིག་མ་ཡིན་པར། དེ་ནི་འཇིག་རྟེན་གྱི་ཤིན་ཏུ་ཐུན་མིན་གྱི་དཔེ་རྣམ་ཞིག་ཡིན་ཞིང་། དཔེ་རྣམ་དེ་ཉིད་ཀྱིས་དཔེར་ན་འཐེན་ཤུགས་རླབས་དང་བརྟན་སྐར་ནག་པོའི་ནུས་སྣང་གསར་པ་དེ་སྔོན་དཔག་བྱེད་ཐུབ་པ་དེ་ཉིད་ཡིན་ནོ། །དེ་ལྟ་བུའི་སྒོ་ནས། ཁྱབ་ཆེ་བའི་ལྟོས་བཅས་སྨྲ་བ་དེས་དངོས་ཁམས་རིག་པ་དེ་དབྱིབས་རྩིས་རིག་པ་ལ་བསྒྱུར་སོང་བ་རེད།
དེང་རབས་ཀྱི་ལག་རྩལ་དེ་ནི་ཚོར་བ་ཤིན་ཏུ་སྐྱེན་པོ་ཡིན། ང་ཚོས་ཁྱབ་ཆེ་བའི་ལྟོས་བཅས་སྨྲ་བ་ལ་ཆེས་ཕྲ་བའི་ཞིབ་དཔྱད་ཚད་ལེན་འབོར་ཆེན་བྱེད་ཐུབ་ཅིང་། ཁྱབ་ཆེ་བའི་ལྟོས་བཅས་སྨྲ་བ་དེས་ནི་ཚད་ལེན་ཚོད་ལྟ་དེ་དག་ཐམས་ཅད་ཀྱི་ཚོད་བགམ་ཐེག་ཐུབ་ཟིན་པ་ཡིན་ནོ།།
མེ་ཁོ་སི་ཝེ་ཡི་གློག་ཁབ་ལེན་རིག་གཞུང་དང་ཨེ་ཡན་སེ་ཐན་གྱི་འཐེན་ཤུགས་སྨྲ་བ་སྟེ། ཁྱབ་ཆེ་བའི་ལྟོས་བཅས་སྨྲ་བ་རྣམས་ཀྱིས་དངོས་ཁམས་རིག་པ་འདི་ཉིད་གསར་བསྒྱུར་ཞིག་བྱས་པ་རེད། འོན་ཀྱང་དེ་དག་ཐམས་ཅད་ཀྱང་ནེ་ཐོན་གྱི་དངོས་ཁམས་རིག་པ་དང་མཚུངས་པར། ཐམས་ཅད་ཀྱང་སྲོལ་རྒྱུན་གྱི་རིག་གཞུང་ཞིག་ཡིན། དེའི་དོན་ཡང་། དེ་དག་ཐམས་ཅད་ཀྱང་འཇིག་རྟེན་འདི་ཉིད་ལ་རང་རྐྱ་བའི་ལོ་རྒྱུས་ཡོད་པར་འདོད་པའི་དཔེ་རྣམ་ཞིག་ཡིན་ཞེས་པའི་དོན་ཡིན། དེ་ནི་དཔེར་ན་ང་ཚོས་ལེའུ་གོང་མའི་ནང་ནས་མཐོང་བ་བཞིན། དཔེ་རྣམ་འདི་དག་ནི་རྡུལ་ཕྲན་དང་རྡུལ་ཕྲན་ཕལ་བའི་ཚད་ཀྱི་ཐོག་ནས་དཔྱད་ཞིབ་ཚད་ལེན་དང་མི་འགྲིག་པ་ཞིག་ཡིན། དེ་ལས་ལྡོག་སྟེ། ང་ཚོས་ངེས་པར་དུ་ནུས་རྡུལ་སྨྲ་བ་བེད་སྤྱོད་བྱེད་དགོས། ནུས་རྡུལ་སྨྲ་བའི་ནང་དུ།
འཇིག་རྟེན་ལ་འབྱུང་རུང་གི་ལོ་རྒྱུས་ཐམས་ཅད་དང་ལྡན་པ་ཡིན། ལོ་རྒྱུས་རེ་རེ་བཞིན་ཐམས་ཅད་ལ་ཡང་རང་ཉིད་ཀྱི་དྲག་ཚད་དང་སྲིད་ཕྱོད་ཀྱི་ཁྱབ་ཚད་དང་ལྡན་པ་ཡིན། རྒྱུན་གྱི་འཚོ་བ་དང་འབྲེལ་བའི་འཇིག་རྟེན་གྱི་དངོས་ཡོད་གྲངས་རྩིས་ལ་ནི། ང་ཚོས་མུ་མཐུད་ནས་སྲོལ་རྒྱུན་གྱི་རིག་གཞུང་དེ་ཉིད་བེད་སྤྱོད་བྱེད་དགོས། དེ་ལྟ་ནའང་གལ་སྲིད་ང་ཚོས་རྡུལ་ཕྲན་དང་འདུས་རྡུལ་གྱི་ངོ་བོའམ་སྤྱོད་པ་ལ་རྒྱུས་ལོན་བྱེད་བསམ་ན། མེ་ཁོ་སི་ཝེ་ཡི་གློག་ཁབ་ལེན་རིག་གཞུང་གི་ནུས་རྡུལ་པར་གཞི་དེ་ཉིད་ང་ཚོ་ལ་དགོས་པ་ཡིན་ལ། གལ་སྲིད་ང་ཚོས་ཐོག་མའི་འཇིག་རྟེན་དང་། དེའི་སྐབས་ཀྱི་དངོས་པོ་ཐམས་ཅད་དང་ནུས་ཚད་ཐམས་ཅད་ཤིན་ཏུ་ཕྲ་བའི་ཐིག་ལེ་ཞིག་གི་ནང་དུ་བཙིར་མནན་བྱས་པའི་དོན་ལ་གོ་བ་ལོན་དགོས་ན། ང་ཚོ་ལ་ངེས་པར་དུ་ཁྱབ་ཆེ་བའི་ལྟོས་བཅས་སྨྲ་བའི་ནུས་རྡུལ་པར་གཞི་དེ་དགོས་པ་ཡིན། ང་ཚོ་ལ་འདི་འདྲའི་རིག་གཞུང་དགོས་པའི་རྒྱུ་མཚན་གཞན་ཡང་། ང་ཚོས་རང་བྱུང་ལ་ཆེས་རྩ་བའི་རྒྱུས་ལོན་བྱེད་པའི་སྐབས་སུ། གལ་སྲིད་ངེས་སྲོལ་འགའ་ཞིག་ནི་ནུས་རྡུལ་གྱི་ཡིན་ལ། འགའ་ཞིག་ནི་སྲོལ་རྒྱུན་གྱི་ཡིན་པ་ལྟ་བུར་གྱུར་ན། དེ་དག་གཅིག་གྱུར་དུ་མེད་པ་རེད། དེའི་ཕྱིར་ང་ཚོས་ངེས་པར་དུ་རང་བྱུང་ངེས་སྲོལ་ཐམས་ཅད་ཀྱི་ནུས་རྡུལ་པར་གཞི་དེ་རྙེད་ཐབས་མི་བྱེད་ཐབས་མེད་རེད། དེ་འདྲའི་རིག་གཞུང་དེ་ལ་ནུས་རྡུལ་ར་བ་སྨྲ་བ་ཞེས་ཟེར།
ཤེས་ཟིན་པའི་རང་བྱུང་གི་ཤུགས་དེ་ལ་རིགས་བཞི་རུ་དབྱེ་རུང་བ་ཡིན།
དང་པོ།འཐེན་ཤུགས། ཤུགས་རིགས་བཞི་ཡི་ནང་གི་ཆེས་ཉམས་ཆུང་བའི་ཤུགས་ཤིག་ཡིན། འོན་ཀྱང་དེ་ནི་ཐག་རིང་གི་ཤུགས་ཤིག་རེད། མ་ཟད་འཐེན་ཤུགས་ཉིད་དུ་བྱས་ནས་འཇིག་རྟེན་གྱི་ཐོག་གི་དངོས་པོ་ཐམས་ཅད་ལ་བྱེད་ལས་འཇུག་བཞིན་པ་ཡིན།
འདི་ཉིད་ཀྱིས་དངོས་པོ་ཆེན་པོ་ལ་ལྟོས་ནས་བཤད་ན། འཐེན་ཤུགས་ཐམས་ཅད་གཅིག་ཏུ་བསྡོམས་པ་དང་། མ་ཟད་ཤུགས་གཞན་ཐམས་ཅད་ལ་དབང་སྒྱུར་བྱེད་ཐུབ་པར་མཚོན་པ་ཡིན།
གཉིས་པ། གློག་ཁབ་ལེན་ཤུགས། འདི་ཡང་རྒྱང་རིང་གི་ཤུགས་ཤིག་རེད། མ་ཟད་འཐེན་ཤུགས་ལས་ཀྱང་ཤིན་ཏུ་ཆེ་བ་ཞིག་ཡིན། འོན་ཀྱང་དེ་ནི་གློག་ཁུར་དང་ལྡན་པའི་གཞི་རྡུལ་ཁོ་ནའི་ཐོག་ལ་བྱེད་ལས་འཇུག་ཐུབ་པ་ཡིན་ལ། དེ་ནི་རྟགས་མཚུངས་པའི་གློག་ཁུར་ཕན་ཚུན་དུ་འཕུལ་བ་དང་། རྟགས་ཐ་དད་པའི་གློག་ཁུར་ནི་ཕན་ཚུན་འཐེན་པ་ཡིན། འདི་ཉིད་ཀྱིས་རགས་པའི་དངོས་པོ་རྣམས་ཀྱི་གློག་ཤུགས་དེ་ནི་ཕན་ཚུན་མེད་པར་བྱེད་འགྲོ་བ་མཚོན་པ་ཡིན། འོན་ཀྱང་རྡུལ་ཕྲན་དང་འདུས་རྡུལ་གྱི་ཚད་ཀྱི་ཐོག་ནས་དབང་བསྒྱུར་བའི་བྱེད་ལས་དང་ལྡན་པ་ཡིན་ནོ། །གློག་ཁབ་ལེན་ཤུགས་ཀྱིས་རྫས་འགྱུར་དང་སྐྱེ་དངོས་རིག་པའི་རྒྱུད་རིམ་ཡོངས་ལ་དབང་སྒྱུར་བཞིན་ཡོད།
གསུམ་པ། རྡུལ་སྙིང་ཞན་ཤུགས། ཤུགས་འདིས་ནི་འགྱེད་འཕྲོའི་རང་བཞིན་འདྲེན་པར་བྱེད། མ་ཟད་བརྟན་སྐར་དང་དེ་བཞིན་དུ་ཐོག་མའི་འཇིག་རྟེན་གྱི་ནང་གི་རྩོམ་བྱེད་ཕྲ་རྡུལ་རྣམ་གྲུབ་པའི་ནང་ནས་གཙོ་ཤིན་ཏུ་ཆེ་བའི་བྱེད་ལས་འདོན་བཞིན་ཡོད།
དེ་ལྟ་ནའང་རྒྱུན་གྱི་འཚོ་བའི་ནང་ནས། ང་ཚོ་ཤུགས་འདི་དང་འཕྲད་མི་ཐུབ་བོ།།
བཞི་པ། རྡུལ་སྙིང་དྲག་ཤུགས། ཤུགས་འདི་ཉིད་ཀྱིས་རྡུལ་སྙིང་གི་ནང་གི་རྒྱུ་རྡུལ་དང་བར་རྡུལ་གཅིག་ཏུ་སྡོམ་པར་བྱེད། དེས་ད་དུང་རྒྱུ་རྡུལ་དང་བར་རྡུལ་རང་ལུས་།
ཉིད་ཀྱང་བཅིང་བར་བྱེད། དེའི་རྒྱུ་མཚན་ཡང་དེ་དག་ཀྱང་དེ་ལས་ཀྱང་ཆུང་བའི་ཕྲ་རྡུལ་ང་ཚོས་ལེའུ་གསུམ་པའི་ནང་ནས་བཤད་པའི་ཁ་ཁི་ལས་གྲུབ་པ་ཞིག་ཡིན་པས།
དེའི་རྒྱུ་མཚན་གྱིས་དེ་ཡང་དགོས་པ་ལྡན་པ་ཞིག་རེད། དྲག་ཤུགས་ནི་ཉི་མ་དང་རྡུལ་སྙིང་འགུལ་ཚད་ཀྱི་ནུས་པའི་འབྱུང་ཁུངས་ཡིན། འོན་ཀྱང་། དེ་ཡང་ཞན་ཤུགས་དང་མཚུངས་པར། ང་ཚོ་དེ་དང་ཐད་ཀར་ཀྱི་ཐུག་འཕྲད་ནི་མེད་དོ།།
ནུས་རྡུལ་པར་གཞི་དང་ལྡན་པའི་ཤུགས་དང་པོ་དེ་ནི་གློག་ཁབ་ལེན་ཤུགས་དེ་རེད། གློག་ཁབ་ལེན་ཤུགས་ཀྱི་ནུས་རྡུལ་རིག་གཞུང་དེ་ལ་ནུས་རྡུལ་གློག་འགུལ་ཚད་རིག་པ་ཞེས་ཟེར་བ་ཡིན། ཡང་ན་བསྡུས་མིང་ལ་ཁེའུ་ཨེས་དྲེས་ཟེར། དེ་ནི་༡༩༤༠ཐམ་པའི་ལོར་རི་ཚར་ཏི་ཧྥན་མེན་དང་དེ་ལས་གཞན་པའི་དངོས་ཁམས་རིག་པ་བ་འགའ་ཞིག་གིས་གོང་འཕེལ་བྱས་འོང་བ་རེད། དེ་ནི་ད་ལྟ་ནུས་རྡུལ་ར་བ་སྨྲ་བ་ཀུན་གྱི་དཔེ་རྣམ་ཞིག་ཏུ་གྱུར་ཟིན། དཔེར་ན་ང་ཚོས་བཤད་ཟིན་པ་བཞིན་དུ་སྲོལ་རྒྱུན་གྱི་རིག་གཞུང་གི་དབང་དུ་བྱས་ན། ཤུགས་དེ་ནི་ར་བ་ལ་བརྟེན་ནས་བརྒྱུད་འདྲེན་བྱེད་པ་ཡིན། འོན་ཀྱང་ནུས་རྡུལ་ར་བ་སྨྲ་བའི་ནང་དུ། ཤུགས་རའམ་ཤུགས་ཁྱམས་དེ་ནི་པོ་སན་རྡུལ་ཞེས་པའི་རྩ་བའི་གཞི་རྡུལ་སྣ་ཚོགས་ཀྱིས་གྲུབ་པར་འདོད། པོ་སེན་རྡུལ་དེ་ནི་དངོས་པོའི་གཞི་རྡུལ་གྱི་བར་ནས་འགྲོ་འོང་འཕུར་སྐྱོད་བྱས་ཏེ། ཤུགས་ཀྱི་གཞི་རྡུལ་འཁྱེར་བ་དང་འདྲེན་པར་བྱེད་པ་ཡིན། དངོས་པོའི་གཞི་རྡུལ་ལ་ཧྥུན་མེན་རྡུལ་ཟེར་བ་ཡིན། གློག་རྡུལ་དང་ཁ་ཁི་ནི་ཧྥན་མེན་རྡུལ་གྱི་མཚན་གཞི་ཡིན། འོད་རྡུལ་ལམ་ཡང་ན་འོད་ཀྱི་གཞི་རྡུལ་དེ་ནི་པོ་སེན་རྡུལ་གྱི་མཚན་གཞི་ཡིན། པོ་སེན་རྡུལ་གྱིས་གློག་ཁབ་ལེན་རྡུལ་འདྲེན་པར་བྱེད་ཚུལ་ནི། དཔེར་ན་གློག་རྡུལ་ལྟ་བུ་དངོས་པོའི་གཞི་རྡུལ་གྱིས་པོ་སེན་རྡུལ་ལྟ་བུའི་ཤུགས་རྡུལ་ཞིག་སྤྲོས་པ། རང་ཉིད་ཕྱིར་ནུར་བྱེད་པའམ་ལྡོག་འཕར་ཞིག་བྱེད། དེ་ནི་སྒྱོགས་མདེའུ་འཕེན་པའི་སྐབས་སུ་མེ་སྒྱོག་ལྡོག་འཕར་འབྱུང་བ་དང་ཤིན་ཏུ་མཚུངས། དེ་ནས་དེ་འདྲའི་ཤུགས་ཀྱི་གཞི་རྡུལ་དེ་མུ་མཐུད་ནས་དངོས་པོའི་གཞི་རྡུལ་གཞན་ཞིག་དང་ཕྲད་པ་དང་མ་ཟད་དེས་དྲངས་ཏེ། གཞི་རྡུལ་དེ་ཉིད་ཀྱི་འགུལ་སྐྱོད་རྣམ་པ་བསྒྱུར་འགྲོ་བ་ཡིན་ནོ། །ཁེའུ་ཨེས་དྲེས་ལྟར་ན། གློག་ལྡན་གཞི་རྡུལ་ཏེ་གློག་ཁབ་ལེན་གྱི་ཤུགས་མྱོང་བའི་གཞི་རྡུལ་དེ་དག་གི་བར་གྱི་ཕན་ཚུན་གྱི་བྱེད་ལས་ཐམས་ཅད་འོད་རྡུལ་གྱི་བརྗེ་རེས་ཉིད་དུ་བཤད་པར་བྱེད་པ་རེད།
ཁེའུ་ཨེས་དྲེས་ཀྱི་སྔོན་དཔག་དེ་ནི་ཚད་ལེན་ཚོད་ལྟས་ར་སྤྲོད་བྱས་ཟིན་ལ་མ་ཟད་གནད་ལ་ཤིན་ཏུ་ཐིག་པོའི་སྒོ་ནས་ཚོད་ལྟའི་མཇུག་འབྲས་དང་མཐུན་པར་ཤེས་རྟོགས་བྱུང་ཡོད། འོན་ཀྱང་ཁེའུ་ཨེས་དྲེས་ལ་དགོས་པའི་གྲངས་རྩིས་ཀྱི་རྩིས་རྒྱག་དེ་ནི་ལག་བསྟར་བྱེད་ཤིན་ཏུ་དཀའ་བ་ཡིན། དེ་ནི་དཔེར་ན་ང་ཚོས་འོག་ནས་མཐོང་བར་འགྱུར་བ་བཞིན། གོང་གི་གཞི་རྡུལ་བརྗེ་རེས་སྒྲོམ་གཞི་དེ་ནུས་རྡུལ་སྨྲ་བ་དང་མཐུན་པར་བྱེད་པ་སྟེ། དེ་ཡང་ཕན་ཚུན་བྱེད་ལས་འཇུག་པ་ལས་འབྱུང་དུ་རུང་བའི་ལོ་རྒྱུས་ཐམས་ཅད་དེ་ཡང་དཔེར་ན། ཤུགས་རྡུལ་ཕན་ཚུན་དུ་བརྗེ་རུང་བའི་ཚུལ་ཐམས་ཅད་ཚུད་པར་བྱས་ན་གྲངས་རྩིས་དེ་ཤིན་ཏུ་རྙོག་འཛིང་ཅན་དུ་འགྱུར་བ་རེད། ལམ་སློང་བྱུང་བ་ཞིག་ལ།
ཧྥན་མེན་གྱིས་ལེའུ་སྔོན་མའི་ནང་ནས་བཤད་པའི་ནུས་རྡུལ་སྨྲ་བ་ལ་བསམ་བློ་གཏོང་བའི་ཐབས་ཚུལ་ཏེ་བདམ་རུང་ལོ་རྒྱུས་ཀྱི་གོ་དོན་གསར་མཐོང་བྱུང་བ་ལས་གཞན། ད་དུང་ཡང་ལོ་རྒྱུས་སྣ་ཚོགས་ལ་འགྲེལ་བཤད་བྱེད་པའི་འཆམ་མཐུན་གྱི་རིས་འགྲེལ་ཐབས་ཚུལ་ལ་ཞིབ་འཇུག་བྱེད་ཐུབ་ཡོད། དེ་རིང་ཐབས་ཚུལ་དེ་ཁེའུ་ཨེས་དྲེས་ལ་བེད་སྤྱོད་བྱེད་དུ་རུང་བ་མ་ཟད། ནུས་རྡུལ་ར་བ་སྨྲ་བ་ཐམས་ཅད་ལ་བེད་སྤྱོད་བྱེད་དུ་རུང་བ་ཡིན་ནོ།།
ཧྥན་མེན་རིས་འགྲེལ་ཐབས་ཚུལ་དེས་ལོ་རྒྱུས་བསྡོམས་སྒྲིག་བསམ་བཀོད་བྱེད་པའི་ནང་གི་ཐབས་ཚུལ་ཐམས་ཅད་མཐོང་རུང་ཅན་དུ་འགྱུར་བའི་ཚུལ་ཞིག་མཁོ་འདོན་བྱས་ཡོད། ཧྥན་མེན་རི་མོ་ཞེས་པའི་དཔེ་རིས་དེ་ནི་དེང་རབས་དངོས་ཁམས་རིག་པའི་ནང་གི་ཆེས་གཙོ་ཆེ་བའི་ལག་ཆ་ཞིག་ཡིན། ཁེའུ་ཨེས་དྲེས་ཀྱི་ནང་དུ། ལོ་རྒྱུས་ཀྱི་བསྡོམས་སྒྲིག་འབྱུང་རུང་ཐམས་ཅད་འོག་གི་ཧྥན་མེན་རི་མོའི་བསྡོམས་སྒྲིག་བཞིན་ལྟ་བར་རུང་བ་ཡིན། དེ་དག་གིས་གློག་རྡུལ་གཉིས་ཀྱི་གློག་ཁབ་ལེན་བརྒྱུད་ནས་ཕན་ཚུན་འགྱེད་འཕྲོ་བྱེད་པའི་འབྱུང་རུང་གི་ཚུལ་འགའ་ཞིག་མཚོན་པར་བྱས་ཡོད།
པར་རིས་འདི་དག་གི་ནང་གི་དངོས་ཐིག་དེས་ནི་གློག་རྡུལ་མཚོན་ལ། རླབས་ཐིག་གིས་ནི་འོད་རྡུལ་མཚོན། དུས་ཚོད་དེ་ནི་འོག་ནས་སྟེང་ལ་ཕྱོགས་ནས་རྒྱུ་བ་ཡིན་ལ། ཐིག་སྣེ་གཉིས་ཀྱི་ཕྲད་མཚམས་དེ་ནི་འོད་རྡུལ་དེ་གློག་རྡུལ་གྱིས་སྤྲོས་པའམ་ཡང་ན་སྡུད་པར་མཚོན་པ་ཡིན། པར་རིས་ཨེད་ཀྱིས་གློག་རྡུལ་གཉིས་ཕན་ཚུན་ཉེ་བ་དང་། འོད་རྡུལ་ཞིག་བརྗེ་རེས་བྱས་ཏེ། དེ་ནས་མུ་མཐུད་དེ་མདུན་དུ་སྐྱོད་པར་མཚོན། དེ་ནི་གློག་རྡུལ་གཉིས་ཀྱི་བར་དུ་ཕན་ཚུན་གློག་ཁབ་ལེན་བྱེད་ལས་འབྱུང་ཚུལ་ཆེས་སླ་བ་དེ་ཡིན། དེ་ལྟ་ནའང་ང་ཚོས་ངེས་པར་དུ་འབྱུང་རུང་གི་ལོ་རྒྱུས་ཐམས་ཅད་ལ་བསམ་བློ་གཏང་དགོས། དེའི་ཕྱིར་ང་ཚོས་ད་དུང་ཡང་པར་རིས༌སྦེས་ལྟ་བུ་ཡང་འདི་འདྲའི་རི་མོའི་ནང་དུ་ཚུད་ཐུབ་པར་བྱེད་དགོས། དཔེ་རིས་དེས་ཐིག་གཉིས་ཉེ་བར་བཅར་བ་༼ ཉེ་བའི་གློག་རྡུལ་མཚོན།༽ཡང་སོ་སོར་བྱེ་བ་དང་། གློག་རྡུལ་སོ་སོར་གཏོར་སྤྲོས་བྱས་པའི་རི་མོ་ཡིན། འོན་ཀྱང་རི་མོ་འདི་ཉིད་ཀྱི་ནང་དུ་གློག་རྡུལ་གྱིས་འོད་རྡུལ་བརྗེ་རེས་བྱས་ཏེ་དེ་ནས་སོ་སོར་འཕར་འགྲོ་བ་ཡིན།
འདིར་བྲིས་པའི་རི་མོ་དེ་ནི་འབྱུང་རུང་རང་བཞིན་འགའ་ཞིག་ཙམ་ཡིན། དངོས་གནས་བྱས་ན།
གྲངས་ཚད་མེད་པའི་རི་མོ་དང་ལྡན་པ་ཡིན་ལ་འདི་དག་ཐམས་ཅད་ཀྱང་ངེས་པར་དུ་གྲངས་རྩིས་ཀྱིས་མཚོན་དགོས་པ་ཡིན་ནོ།།
ཧྥན་མེན་དཔེ་རིས་དེ་ནི་ཕན་ཚུན་གྱི་བྱེད་ལས་དེ་ཇི་ལྟ་བུའི་སྒོ་ནས་འབྱུང་བའི་ཚུལ་དེ་གསལ་བཤད་བྱེད་པ་དང་རིགས་དབྱེ་བའི་ཐབས་ཆེས་ལེགས་པ་ཞིག་ཡིན་པ་མ་ཟད། རི་མོ་དེ་ལ་ད་དུང་ཡང་ཁྱོད་ལ་རི་མོ་ཐམས་ཅད་ཀྱི་ཐིག་གི་བར་ནས་གྲངས་རྩིས་ཀྱི་མཚོན་ཚུལ་གྱི་སྒྲིག་སྲོལ་དེ་འབྱུང་བར་བྱེད་ནུས་པ་ཡིན། དཔེར་ན། ཐོག་མའི་འགུལ་ཚད་གང་རུང་དང་ལྡན་པའི་ཡར་འཛུལ་གྱི་གློག་རྡུལ་དེ་མཐར་མཐའ་མའི་འགུལ་ཚད་གང་ཡང་རུང་བ་དང་ལྡན་པའི་རྣམ་པས་འཕར་འགྲོ་བའི་སྲིད་ཚད་དེ་ནི་ཧྥན་མེན་དཔེ་རིས་ཀྱི་བྱས་རྗེས་ཐམས་ཅད་བསྡོམས་པ་ལས་ཐོབ་པ་ལྟ་བུ་ཡིན། ང་ཚོས་བཤད་ཟིན་པ་བཞིན་དུ་དཔེ་རིས་འདི་དག་ནི་ཚད་མེད་པའི་མང་པོ་ཞིག་ཡིན་པ་དེའི་ཕྱིར་ཡང་དེའི་དོན་དུ་རྩོལ་བ་ཆེན་པོ་ཞིག་བྱེད་དགོས་ངེས་རེད། གཞན་ཡང་། ཡར་འཛུལ་དང་ཕྱིར་འབུད་པའི་གློག་རྡུལ་ལ་ནུས་ཚད་དང་འགུལ་ཚད་ངེས་པ་ཞིག་བསྟན་པར་བྱས་མོད། དེ་ལྟ་ནའང་དཔེ་རིས་ཀྱི་ནང་གི་ཁ་ཟུམ་ཟླུམ་སྐོར་གཞི་རྡུལ་ལ་ནུས་ཚད་དང་འགུལ་ཚད་དེ་ངེས་མེད་དུ་ཡོད་རུང་བ་ཡིན། དོན་འདི་དག་ནི་ཤིན་ཏུ་གཙོ་ཆེན་ཞིག་ཡིན། དེའི་རྒྱུ་མཚན་ཡང་ཧྥན་མེན་བསྡོམས་སྒྲིག་ལག་སྟར་བྱེད་པའི་སྐབས་སུ། དཔེ་རིས་ཐམས་ཅད་ལ་བསྡོམས་སྒྲིག་དགོས་པ་མ་ཟད། ད་དུང་ཡང་ནུས་ཚད་དང་འགུལ་ཚད་གྲངས་ཐང་ཐམས་ཅད་ལ་ཡང་བསྡོམས་སྒྲིག་དགོས་པའི་དབང་གིས་ཡིན་ནོ།།
དངོས་ཁམས་རིག་པ་བ་རྣམས་ཀྱིས་ཁེའུ་ཨེས་དྲེས་ཀྱིས་གསལ་བཤད་རྒྱུད་རིམ་གྱི་སྲིད་ཕྱོད་དེ་རྩིས་རྒྱག་བྱེད་པ་དང་བསམ་བློ་གཏོང་བར་བྱེད་པ་ལ་ཧྥན་མེན་དཔེ་རིས་ཀྱིས་ཕན་པ་ཆེན་པོ་ཞིག་མཁོ་འདོན་བྱས་ཡོད། དེ་ལྟ་ནའང་། དེ་དག་གིས་རིག་གཞུང་དེ་ཉིད་ལ་ཡོད་པའི་གཙོ་ཆེ་བའི་སྐྱོན་དེ་ཕྱིར་བཅོས་བྱེད་མི་ཐུབ། ཁྱོད་ཀྱིས་གྲངས་ཚད་མེད་པའི་ལོ་རྒྱུས་སྣ་ཚོགས་པའི་ལག་རྗེས་དེ་དག་ཕྱོགས་གཅིག་ཏུ་བསྡོམས་པ་ན། མཇུག་འབྲས་ཚད་མེད་པ་ཞིག་ཐོབ་འོང་བ་ཡིན། ༼གལ་སྲིད་ཚད་མེད་པའི་བསྡོམས་སྒྲིག་གི་རྒྱུད་རིམ་གྱི་ནང་ནས་ཉུང་འཕྲི་བྱེད་པའི་མགྱོགས་ཚད་འདངས་ངེས་སུ་ཡོད་ན། བསྡོམས་ཀྱི་གྲངས་ཀ་དེ་ཡང་ཚད་དང་བཅས་པ་ཡིན་སྲིད་མོད། སེམས་ཕམ་པ་ཞིག་ལ་སྐབས་འདིར་གནས་ཚུལ་དེ་འདྲ་ཞིག་ཡིན་དཀའ་བ་རེད༽ ཁྱད་པར་དུ། ཧྥན་མེན་གྱི་དཔེ་རིས་རྣམས་སྡོམ་པའི་སྐབས་སུ། གློག་རྡུལ་དེ་ལ་སྤུས་ཚད་དང་གློག་ཁུར་ཚད་མེད་པ་དང་ལྡན་པ་ལྟ་བུ་ཞིག་མངོན་པ་ཡིན་ལ། འདི་ནི་བརྫུན་གཏམ་བླ་ན་མེད་པ་ཞིག་རེད། དེའི་རྒྱུ་མཚན་ཡང་ང་ཚོས་སྤུས་ཚད་དང་གློག་ཁུར་དེ་ཚད་ལེན་བྱེད་ཐུབ་ལ། དེ་དག་ནི་ཚད་དང་བཅས་པ་ཞིག་ཡིན་ནོ། ། ཚད་མེད་པ་འདི་དག་ཐག་གཅོད་བྱེད་པའི་ཆེད་དུ། མི་རྣམས་ཀྱིས་བསྐྱར་རྫོགས་ཅན་གྱི་གོམ་སྟབས་ཞེས་པ་ཞིག་གོང་འཕེལ་བྱས།
བསྐྱར་རྫོགས་ཅན་གྱི་རྒྱུད་རིམ་ལ་ནི་བུན་གྱི་གྲངས་ཚད་མེད་པ་འགའ་ཞིག་འཕྲི་བར་བྱེད་རྒྱུ་དང་འབྲེལ་ཡོད། དེ་ལྟ་ན། གྲངས་རྩིས་ཀྱིས་རྩིས་རྒྱག་ཞིབ་ཅིང་ཕྲ་བ་བྱས་པའི་རྗེས་སུ། རིག་གཞུང་གི་ནང་དུ་བྱུང་བའི་བུན་ཚད་མེད་ཀྱི་གྲངས་ཐང་དེ་དག་དང་དངོས་གྲངས་ཚད་མེད་ཀྱི་གྲངས་ཐང་གི་བསྡོམས་གྲངས་དེ་ཕལ་ཆེར་ཕན་ཚུན་དུ་གཏན་མེད་བྱས་ཏེ། ལྷག་མ་ཅུང་ཟད་ཅིག་ལུས་པར་འགྱུར་འོང་། ལྷག་ལུས་སུ་གྱུར་པ་དེ་ནི་སྤུས་ཚད་དང་གློག་ཁུར་གྱི་ཚད་དང་བཅས་པའི་དཔྱད་ཞིབ་བྱེད་དུ་རུང་བའི་གྲངས་ཐང་དེ་ཉིད་ཡིན། ལས་ཀ་འདི་དག་ཉན་ཙམ་བྱས་ན་ཁྱོད་རང་སློབ་འབྲིང་གི་ནང་ནས་རྒྱུགས་ཚད་མ་ལོང་བའི་ཆོས་ཤིག་ལ། བསྐྱར་རྫོགས་ཅན་དུ་བྱས་པ་ལྟ་བུ་ཞིག་ཡིན་པས། གྲངས་རྩིས་ཀྱི་ཐོག་ནས་དངོས་གནས་ཐེ་ཚོམ་ཟ་དགོས་པ་ཞིག་རེད། དཔྱད་འབྲས་གཅིག་ནི་ཐབས་འདི་ཉིད་ལས་ཐོབ་པའི་གློག་རྡུལ་གྱི་སྤུས་ཚད་དང་དེའི་གློག་ཁུར་གྱི་གྲངས་ཐང་ལ་ཚད་དང་བཅས་པའི་གྲངས་གང་རུང་ཞིག་ལེན་དུ་རུང་བ་ཡིན། དེའི་ལེགས་ཆ་ནི་དངོས་ཁམས་རིག་པ་བས་ཚུལ་དེ་ལྟ་བུའི་སྒོ་ནས་གྲངས་ཚད་མེད་ལ་བརྟེན་ཏེ་ཡང་དག་པའི་དྲིས་ལན་རྙེད་ཐུབ་པ་ཡིན་ལ། ཞན་ཆ་ནི་གློག་རྡུལ་གྱི་སྤུས་ཚད་དང་གློག་ཁུར་དེ་དག་དེའི་རྐྱེན་གྱིས་རིག་གཞུང་གི་ནང་ནས་སྔོན་དཔག་མི་ཐུབ་པ་ཡིན། དེ་ལྟ་ནའང་། ང་ཚོས་ཐབས་འདི་ལ་བརྟེན་ནས་གློག་རྡུལ་གྱི་སྤུས་ཚད་དང་གློག་ཁུར་དེ་གཏན་ཁེལ་ཐུབ་ན། ཁེའུ་ཨེས་དྲེས་ལ་བརྟེན་ནས་དེ་ལས་གཞན་པ་གནད་ལ་ཐིག་པའི་སྔོན་དཔག་འབོར་ཆེན་བྱེད་ཐུབ་པ་དང༌། སྔོན་དཔག་འདི་དག་ཐམས་ཅད་ཀྱང་དཔྱད་ཞིབ་ཚད་ལེན་དང་ཤིན་ཏུ་ཉེ་བ་ཡིན། དེའི་ཕྱིར་བསྐྱར་རྫོགས་ཅན་དེ་ནི་ཁེའུ་ཨེས་དྲེས་ཀྱི་གཙོ་ཆེ་བའི་ཆ་ཤས་ཤིག་ཏུ་གྱུར་པ་རེད། དཔེར་བྱས་ནས་བཤད་ན། ཁེའུ་ཨེས་དྲེས་ཀྱི་སྔ་རིམ་གྱི་རྒྱལ་ཁ་ཞིག་ནི་ཡང་དག་པའི་སྒོ་ནས་ལན་མུ་གནས་སྤོ་ཞེས་པ་དེ་སྔོན་དཔག་བྱེད་ཐུབ་ཡོད། དེ་ནི་༡༩༤.༧ལོར་གསར་མཐོང་བྱུང་བའི་ཧའེ་རྡུལ་ཕྲན་དེའི་རྣམ་པ་གང་རུང་ཞིག་གི་འོག་གི་ནུས་ཚད་ཀྱི་འགྱུར་བ་ཕྲ་མོ་ཞིག་ཡིན།
ཁེའུ་ཨེས་དྲེས་ཀྱི་ནང་གི་བསྐྱར་རྫོགས་ཅན་གྱི་ལེགས་གྲུབ་དེས་རང་བྱུང་ཤུགས་ཀྱི་ནང་གི་ཤུགས་རིགས་གཞན་གསུམ་པོ་ལ་ཡང་ནུས་རྡུལ་ར་བ་སྨྲ་བའི་འགྲེལ་བཤད་ཅིག་འཚོལ་ཞིབ་བྱེད་པའི་བསྐུལ་མ་བྱས། དེ་ལྟ་ནའང་རང་བྱུང་གི་ཤུགས་དེ་རིགས་བཞིར་དབྱེ་བ་དེ་ཡང་མིས་བཟོས་ཤིག་ཡིན་སྲིད་ལ། མ་ཟད་ང་ཚོ་ལ་དེའི་ཕྱོགས་ཀྱི་རྒྱུས་ལོན་མེད་པའི་དབང་གིས་བྱས་པ་ཡིན་སྲིད།
དེའི་ཕྱིར་མི་རྣམས་ཀྱིས་ཆོས་ཀུན་རིག་གཞུང་ཞིག་རྙེད་ཐབས་བྱས་ཏེ། དེས་ཤུགས་རིགས་བཞི་པོ་དེ་གཅིག་གྱུར་གྱི་སྒོ་ནས་ནུས་རྡུལ་སྨྲ་བ་དང་མཐུན་པའི་ངེས་སྲོལ་གཅིག་རྐྱང་ཞིག་གི་ནང་དུ་བཙུད་ཐུབ་ཐབས་བྱེད་པ་རེད། འདི་ཉིད་དངོས་ཁམས་རིག་པའི་ནང་གི་དྲི་མེད་ལྷ་ཡི་བུམ་བཟང་གཅིག་པུ་རུ་འགྱུར་རྒྱུ་ཡིན་ནོ།།
གཅིག་གྱུར་གྱི་རིག་གཞུང་དེ་ཉིད་ཡང་དག་པའི་ཐབས་ཚུལ་ཞིག་ཡིན་པའི་རྟགས་མཚན་ཞིག་ཞན་ཤུགས་རིག་གཞུང་གི་ནང་ནས་མངོན་པར་གྱུར། ཞན་ཤུགས་རང་ཉིད་ཀྱི་ནུས་རྡུལ་ར་བ་སྨྲ་བ་ནི་བསྐྱར་རྫོགས་ཅན་དུ་བསྒྱུར་དུ་མི་རུང་། དེའི་དོན་ཡང་། དེ་ལ་ཡོད་པའི་ཚད་མེད་པའི་དོན་དེ་དག་དཔེར་ན་ཚད་དང་བཅས་པའི་སྤུས་ཚད་དང་གློག་ཁུར་འཕྲི་བའི་སྒོ་ནས་ཚད་མེད་པའི་སྐྱོན་སེལ་བར་བྱེད་པ་ལྟ་བུ་མི་རུང་བ་ཡིན་ཞེས་པའི་དོན་ཡིན། དེ་ལྟ་ནའང་། ༡༩༦༧ལོར། ཨ་པོ་ད་ས་ས་ལ་མོ་དང་སི་ཐེ་ཝན་ ཝེ་པོ་གྷི་གཉིས་ཀྱིས་སོ་སོར་རང་རྐྱ་བའི་སྒོ་ནས་རིག་གཞུང་གཅིག་བསྟན་པར་བྱས། རིག་གཞུང་དེ་ཉིད་ཀྱི་ནང་དུ་གློག་ཁབ་ལེན་ཤུགས་དང་ཞན་ཤུགས་གཉིས་གཅིག་གྱུར་བྱེད་ཐུབ་ཡོད་པ་དང་། མ་ཟད་གཅིག་གྱུར་དེ་ཉིད་ཀྱིས་ཚད་མེད་པ་ལས་བྱུང་བའི་དཀའ་ངལ་དེ་སེལ་ཐུབ་ཡོད་པར་ཤེས་རྟོགས་བྱུང་། གཅིག་གྱུར་གྱི་ཤུགས་འདི་ལ་ཞན་པའི་གློག་ཤུགས་ཟེར་བ་ཡིན། རིག་གཞུང་འདི་ཉིད་བསྐྱར་རྫོགས་ཅན་དུ་བྱེད་དུ་རུང་བ་དང་། མ་ཟད་དེས་་སྒྲ་པུ་ལོའུ་་་སྒྲ་པུ་ལོའུ་དང་རྫད་ཁྲི་ཞེས་པའི་གཞི་རྡུལ་གསར་པ་གསུམ་ཡང་སྔོན་དཔག་བྱེད་ཐུབ། ༡༩༧༣ལོར་ཁེ་ནེ་ཝ་ཡི་ཡོ་རོབ་རྡུལ་སྙིང་ཞིབ་འཇུག་ཁང་གི་ནང་དུ་རྫད་ཁྲི་ཀྱི་སྒྲུབ་བྱེད་གསར་རྟོགས་བྱུང་། ༡༩༨༣ལོར་་སྒྲ་པུ་ལོའུ་གཞི་རྡུལ་དང་རྫད་ཁྲི་གཞི་རྡུལ་གཉིས་པོ་ད་གཟོད་ཐད་ཀར་དཔྱད་ཞིབ་ཐུབ་པ་ཡིན་མོད། ས་ལ་མོ་དང་ཝེ་པོ་གྷི་གཉིས་ལ་༡༩༧༩ལོའི་ནོ་པེར་བྱ་དགའ་ཐོབ།
དྲག་ཤུགས་དེ་ཁེའུ་ཨེས་དྲེས་ཞེས་པའི་རིག་གཞུང་གི་ནང་ནས་བསྐྱར་རྫོགས་ཅན་དུ་བསྒྱུར་རུང་བ་ཡིན་ལ། ཁེའུ་ཨེས་དྲེས་དེ་ནི་ནུས་རྡུལ་ཁ་དོག་འགུལ་ཚད་རིག་པའི་རིག་གཞུང་གི་དབྱིན་ཡིག་གི་བསྡུས་མིང་ཡིན། ཁེའུ་ཨེས་དྲེས་ཀྱི་དབང་དུ་བྱས་ན། རྒྱུ་རྡུལ། བར་རྡུལ་དང་དེ་བཞིན་དུ་དེ་ལས་གཞན་པའི་རྩ་བའི་གཞི་རྡུལ་འབོར་ཆེན་ཞིག་ནི་ཁ་ཁི་ཡིས་གྲུབ་པ་ཡིན། ཁ་ཁི་ལ་ཁྱད་གཤིས་མངོན་གསལ་བ་དང་ལྡན་པས། དེ་ལ་དངོས་ཁམས་རིག་པ་བ་རྣམས་ཀྱིས་ཁ་དོག་ཅེས་པའི་མིང་འདོགས་པར་བྱེད་པ་རེད། ༼ཁ་དོག་འགུལ་ཚད་རིག་པ་ཞེས་པའི་ཐ་སྙད་ཀྱང་དེ་ལས་བྱུང་། ཁ་ཁི་ཡི་ཁ་དོག
དེ་ནི་བེད་ཡོད་ཙམ་གྱི་རྟགས་མཚན་ཞིག་ཡིན་གྱི་དེ་དང་མིག་ཤེས་ཀྱིས་མཐོང་རུང་གི་ཁ་དོག་ལ་འབྲེལ་བ་གང་ཡང་མེད༽ ཁ་ཁི་ནི་དམར་པོ་དང་ལྗང་གུ་དང་སྔོན་པོ་ཞེས་པའི་ཁ་དོག་གསུམ་དང་ལྡན། གཞན་ཡང་ཁ་ཁི་རེ་རེ་བཞིན་དུ་ཁ་ཁི་ལྡོག་མའི་གྲོགས་དང་བཅས་པ་ཡིན། ཁ་ཁི་ལྡོག་མའི་གཞི་རྡུལ་དེ་དག་གི་ཁ་དོག་ལ་ནི་ལྡོག་དམར། ལྡོག་ལྗང་། ལྡོག་སྔོན་ཞེས་འབོད་པར་བྱེད།
འདིའི་ནང་གི་གོ་དོན་ནི་ཁ་དོག་མེད་པ་མིན་པ་འདུས་ཏེ་གྲུབ་པའི་ཁ་ཁི་དེ་ཁོ་ན་རང་དབང་གཞི་རྡུལ་གྱི་དོན་དེ་ཡིན། དེ་འདྲའི་མཚན་མེད་ཁ་ཁི་འདུས་གྲུབ་འབྱུང་བར་བྱེད་པའི་ཚུལ་གཉིས་ཡོད།
ཁ་དོག་ཞིག་དང་དེའི་ཁ་དོག་ལྡོག་མ་གཉིས་ནི་ཕན་ཚུན་མེད་པར་བྱེད་འགྲོ་བ་ཡིན། དེའི་ཕྱིར་ཁ་ཁི་དང་ཁ་ཁི་ལྡོག་མ་གཉིས་འདུས་པ་ལས་མདོག་མེད་ཁ་ཁི་ཆ་འགྲིག་ཞིག་འབྱུང་བ་ཡིན་ལ།
ནི་མཚམས་རྡུལ་ཞེས་པའི་མི་བརྟན་པའི་གཞི་རྡུལ་ཞིག་ཡིན། དེ་བཞིན་དུ། ཁ་དོག་གསུམ་པོ་ཐམས་ཅད་༼ཡང་ན་ཁ་དོག་ལྡོག་མ༽འདྲེས་པ་ན། དེའི་མཇུག་འབྲས་ལ་ཡང་ཁ་དོག་དང་མི་ལྡན་པ་ཡིན་ནོ། །ཁ་ཁི་གསུམ་པོ་རེ་རེ་ལ་ཁ་དོག་གསུམ་ལས་རེ་རེ་དང་ལྡན་པ་ལས། ལྕིད་རྡུལ་ཞེས་པའི་བརྟན་པའི་གཞི་རྡུལ་དེ་གྲུབ། རྒྱུ་རྡུལ་དང་བར་རྡུལ་ནི་དེའི་མཚན་གཞི་ཡིན།༼ ཁ་ཁི་ལྡོག་མ་གསུམ་གྱིས་ལྕིད་རྡུལ་གྱི་གཞི་རྡུལ་ལྡོག་མ་དེ་གྲུབ༽རྒྱུ་རྡུལ་དང་བར་རྡུལ་ནི་རྡུལ་ཕྲན་སྙིང་པོ་རྩོམ་པར་བྱེད་པའི་ལྕིད་རྡུལ་ཡིན་ལ། མ་ཟད་འཇིག་རྟེན་གྱི་ནང་གི་རྒྱུན་ལྡན་གྱི་དངོས་པོ་ཐམས་ཅད་ཀྱི་རྩ་བའི་གྲུབ་ཆ་དེ་ཡང་ཡིན་ནོ།།
ཁེའུ་ཨེས་དྲེས་ལ་ད་དུང་ཡང་རིམ་ཉེའི་རང་དབང་ཞེས་པའི་རང་གཤིས་དང་ལྡན། ང་ཚོས་ལེའུ་གསུམ་པའི་ནང་ནས་བཤད་ཡོད་མོད་ཀྱི་དེ་ལ་མིང་འདོགས་བྱས་མེད། རིམ་ཉེའི་རང་དབང་ནི་ཁ་ཁི་རྣམས་ཉེ་བར་བཅར་ནས་ལྷན་ཅིག་ཏུ་འདུས་པ་ན། ཁོ་ཚོའི་བར་གྱི་ཤུགས་དེ་ཤིན་ཏུ་ཆུང་ངུ་ཞིག་ཡིན། འོན་ཀྱང་དེ་དག་སོ་སོར་རྒྱང་རིང་དུ་བྱེ་བ་ན་ནི་ཤུགས་དེ་ཆེན་པོ་ཉིད་དུ་འགྱུར་འོང་།
དེ་དག་ནི་འགྱིག་སྐུད་ཅིག་གིས་སྦྲེལ་ཡོད་པ་དང་ཀུན་ནས་མཚུངས། རིམ་ཉེའི་རང་དབང་གིས་ང་ཚོས་རང་བྱུང་གི་ནང་ནས་ཁ་ཁི་གཅིག་རྐྱང་ཞིག་མཐོང་མི་ཐུབ་པ་དང་། མ་ཟད་ཚོད་ལྟ་ཁང་གི་ནང་དུ་ཡང་དེ་དག་བཟོ་མི་ཐུབ་པའི་རྒྱུ་མཚན་ལ་འགྲེལ་བཤད་བྱས་ཡོད། ཁ་ཁི་རང་རྐྱ་བ་གཅིག་རྐྱང་ཞིག་ང་ཚོས་རྙེད་ཐུབ་མེད་མོད། དེས་ནི་ཤིན་ཏུ་ལེགས་གྲུབ་ཀྱི་སྒོ་ནས་རྒྱུ་རྡུལ་དང་། བར་རྡུལ་དང་དེ་ལས་གཞན་པའི་དངོས་པོའི་གཞི་རྡུལ་ལ་འགྲེལ་བཤད་བྱེད་ཐུབ་པ་དེའི་ཕྱིར། ང་ཚོས་དཔེ་རྣམ་དེ་ཉིད་དང་ལེན་བྱེད་པ་ཡིན་ནོ།།
ཞན་ཤུགས་དང་གློག་ཁབ་ལེན་ཤུགས་གཉིས་གཅིག་གྱུར་བྱས་པའི་རྗེས་སུ། དུས་རབས་ཉི་ཤུ་པའི་ལོ་རབས་བདུན་ཅུ་པའི་ནང་ནས། ཚན་རིག་པ་རྣམས་ཀྱིས་དྲག་ཤུགས་དེ་རིག་གཞུང་འདི་ཉིད་ཀྱི་ནང་དུ་བཙུད་ཐུབ་པའི་ཐབས་ལམ་རྙེད། དྲག་ཤུགས་དང་ཞན་ཤུགས་དེ་བཞིན་དུ་གློག་ཁབ་ལེན་ཤུགས་རྣམས་གཅིག་འགྱུར་བྱེད་ཐུབ་པའི་གཅིག་གྱུར་ཆེན་པོའི་རིག་གཞུང་གམ་ཡང་དགའ་ཁྲི་ཞེས་པ་འགའ་ཞིག་བྱུང་ཞིང་། རིག་གཞུང་དེ་དག་གིས་ང་ཚོ་རང་ཉིད་རྩོམ་བྱེད་ཀྱི་རྒྱུ་ཆ་རུ་གྱུར་པའི་རྒྱུ་རྡུལ་དེ་ཆ་སྙོམས་ཀྱི་སྒོ་ནས་མི་ལོ་བཅུ་ཡིས་རང་འགྱུར་སོ་གཉིས་བྱས་པའི་གྲངས་ཀྱི་རྗེས་སུ་རྒུད་འགྱུར་དུ་འགྲོ་བར་སྔོན་དཔག་བྱས་ཡོད། འཇིག་རྟེན་འདི་ཉིད་ལ་ཡང་མི་ལོ་བཅུ་ཡིས་རང་འགྱུར་བཅུ་བྱས་པའི་གྲངས་ཙམ་གྱི་ཚེ་ཁོ་ན་ཡོད་པ་ལ་བསམ་ན། དེ་ནི་ཚེ་ཤིན་ཏུ་རིང་པོ་ཞིག་ཡིན། འོན་ཀྱང་ནུས་རྡུལ་དངོས་ཁམས་ཀྱི་ནང་དུ་ནི། ང་ཚོས་གཞི་རྡུལ་ཞིག་གི་ཆ་སྙོམས་ཀྱི་ཚེ་ཚད་མི་ལོ་བཅུ་ཡིས་རང་འགྱུར་སོ་གཉིས་བྱས་པའི་གྲངས་ཡིན་པར་སྨྲ་བ་ན། ང་ཚོས་གཞི་རྡུལ་མང་ཆེ་ཤོས་ལ་ཚེ་བཅུ་ཡིས་རང་འགྱུར་སོ་གཉིས་བྱས་པའི་གྲངས་ལ་ཉེ་བ་ཡོད་པར་སྨྲ་བ་མ་ཡིན་གྱི། འགའ་ཞིག་རིང་ལ་འགའ་ཞིག་ཐུང་བ་ཡིན། དེ་ལས་ལྡོག་ནས། ང་ཚོས་བཤད་པའི་དོན་ནི་ལོ་རེར་གཞི་རྡུལ་རེ་ལ་རྒས་འགྱུར་དུ་འགྲོ་སྲིད་རུང་གི་རང་བཞིན་དེ་བཅུ་ཡིས་རང་འགྱུར་སོ་གཉིས་བྱས་པའི་གྲངས་ཀྱི་ཆ་གཅིག་ཙམ་ཡིན་ཞེས་པའི་དོན་ཡིན། དེའི་ཕྱིར་ཁྱོད་ཀྱིས་རྒྱུ་རྡུལ་གྱི་གྲངས་བཅུ་ཡིས་རང་འགྱུར་སོ་གཉིས་བྱས་པའི་གྲངས་ཤོང་ཐུབ་པའི་སྣོད་གཅིག་ལ་ལོ་འགའ་ཞིག་ལ་བལྟས་ནས་སྡད་ན། རྒྱུ་རྡུལ་འགའ་ཞིག་རྒས་འགྱུར་དུ་འགྲོ་བ་མཐོང་ཐུབ་པ་ཡིན། ཆུ་ཏུན་སྟོང་གཅིག་གི་ནང་དུ་རྒྱུ་རྡུལ་བཅུ་ཡིས་རང་འགྱུར་སོ་གཉིས་བྱས་པའི་གྲངས་ཡོད། དེའི་ཕྱིར་དེ་འདྲའི་སྣོད་གཅིག་བཟོ་བ་ལ་དཀའ་ངལ་ཆེན་པོ་མེད། ཚན་རིག་པས་དེ་འདྲའི་ཚོད་ལྟ་དེ་ལག་བསྟར་བྱེད་མྱོང་། རྒུད་འགྱུར་ཚད་ལེན་བྱེད་ཐུབ་པ་དང་། མ་ཟད་དེ་ཉིད་མཁའ་དབྱིངས་ནས་རྒྱུན་མི་ཆད་པར་ང་ཚོའི་ཕྱོགས་སུ་འཐོར་འོང་བའི་འཇིག་རྟེན་འཕྲོ་ཐིག་གིས་དྲངས་པའི་དོན་རྐྱེན་རྣམས་དང་སོ་སོར་ཕྱེ་དགོས་ན་སླ་མོ་ཞིག་གཏན་ནས་མ་ཡིན་པར། ད་གཟོད་གསལ་པོར་ཤེས་ཐུབ་པར་གྱུར། བར་ཆད་ཀྱི་རྣམ་པ་ཉུང་དུ་གཏང་གང་ཐུབ་བྱེད་པའི་ཆེད་དུ། ཚོད་ལྟ་དེ་ཉིད་ས་འོག་གི་གཏིང་རུམ་དཔེར་ན་འཇར་པན་གྱི་རི་བོ་ཞིག་གི་འོག་ན་ཟབ་ཚད་ལ་ཨིན་ཁྲུ་༣༢༨༡ཐམ་པ་ཡོད་པའི་ཁ་མེ་ཁི་གཏེར་ལས་གཙོ་སྦྱོང་སྤྱི་གཉེར་ཁང་གི་གཏེར་དོང་གི་ནང་ལྟ་བུ་ལ་ལག་བསྟར་བྱས། དེས་འཇིག་རྟེན་འགྱེད་འཕྲོ་འགའ་ཞིག་ལས་གཡོལ་ཐུབ། ཞིབ་འཇུག་པས་༢༠༠༩ ལོ་ཡི་དཔྱད་ཞིབ་མཇུག་འབྲས་ལས། གལ་སྲིད་རྒྱུ་རྡུལ་དངོས་གནས་རྒུད་འགྱུར་དུ་སོང་ཟིན་དགོས་ན།
དེའི་ཚེ་སྲོག་དེ་ནི་མི་ལོ་བཅུ་ཡིས་རང་འགྱུར་སོ་གཉིས་བྱས་པའི་གྲངས་ལས་ཀྱང་རིང་བ་ཡིན་པའི་མཇུག་སྡོམ་ཐོབ་ཡོད། འདི་ནི་གཅིག་གྱུར་ཆེན་པོའི་རིག་གཞུང་ལ་ལྟོས་ནས་བཤད་ན་གནས
ཚུལ་ངན་པ་ཞིག་རེད།
སྔ་རིམ་ཚད་ལེན་དཔྱད་ཞིབ་ཀྱི་སྒྲུབ་བྱེད་ཀྱིས་དགའ་ཁྲི་ལ་རྒྱབ་སྐྱོར་བྱེད་མི་ཐུབ་པའི་དབང་གིས།
དངོས་ཁམས་རིག་པ་བ་མང་ཆེ་ཤོས་ཀྱིས་ཚད་ལྡན་དཔེ་རྣམ་ཞེས་པའི་རིག་གཞུང་ཁྱད་པར་བ་ཞིག་སྤྱད་པར་བྱེད་པ་ཡིན། དེ་ནི་ཞན་པའི་གློག་ཤུགས་ཀྱི་གཅིག་གྱུར་རིག་གཞུང་ཀྱིཁེའུ་ཨེས་དྲེས་་དང་དྲག་ཤུགས་རིག་གཞུང་གིས་གྲུབ་པ་ཞིག་ཡིན། དེ་ལྟ་ནའང་། ཚད་ལྡན་དཔེ་རྣམ་གྱི་ནང་དུ་ཞན་པའི་གློག་ཤུགས་དང་དྲག་ཤུགས་སོ་སོར་གྲུབ་ཡོད་པས། གཅིག་གྱུར་ཡང་དག་ཏུ་སོང་མེད། ཚད་ལྡན་དཔེ་རྣམ་དེ་ནི་ཤིན་ཏུ་ལེགས་གྲུབ་བྱུང་ཡོད་པ་དང་མ་ཟད་ད་ལྟའི་དཔྱད་ཞིབ་ཚད་ལེན་གྱི་སྒྲུབ་བྱེད་ཐམས་ཅད་དང་འགྲིག་ཐུབ། འོན་ཀྱང་ཞན་པའི་གློག་ཤུགས་དང་དྲག་ཤུགས་གཅིག་གྱུར་བྱེད་ཐུབ་མེད་པ་ལས་གཞན། དེས་ད་དུང་འཐེན་ཤུགས་དེ་ཡང་བསྡུ་ཐུབ་མེད། དེའི་ཕྱིར་དེ་ཡང་མི་སེམས་ཚིམ་པར་བྱེད་པའི་རིག་གཞུང་ཞིག་མ་ཡིན་ནོ།།
དྲག་ཤུགས་དང་གློག་ཁབ་ལེན་ཤུགས་དེ་བཞིན་དུ་ཞན་ཤུགས་རྣམས་གཅིག་ཏུ་འདྲེས་པར་བྱེད་དགོས་ན་དཀའ་ངལ་ཤིན་ཏུ་ཆེན་པོ་ཞིག་ཡིན་པར་དེ་ཉིད་ཀྱིས་ར་སྤྲོད་བྱས་ཟིན་པ་རེད།
འོན་ཀྱང་དོན་དེ་ནི་འཐེན་ཤུགས་དང་དེ་ལས་གཞན་པའི་ཤུགས་གསུམ་པོ་སྦྲེལ་བར་བྱེད་པའམ།
ཡང་ན་རང་རྐྱ་ཐུབ་པའི་ནུས་རྡུལ་ཤུགས་རིག་སྨྲ་བ་ཞིག་གསར་སྐྲུན་བྱེད་པ་ལ་ལྟོས་ན་དེ་ནི་ལས་སླ་མོ་ཚོད་མ་སྡེར་ཆུང་གམ་ཙམ་ཞིག་རེད་ཅེས་བཤད་ཆོག་པ་རེད། ནུས་རྡུལ་ཤུགས་རིག་སྨྲ་བ་ཞིག་གསར་སྐྲུན་བྱེད་དགོས་ན་དེ་འདྲའི་དཀའ་ངལ་གྱི་ཚང་ཚིང་འཁྲིག་པ་ཞིག་ཡིན་པར་ར་སྤྲོད་བྱེད་འོང་བའི་རྒྱུ་མཚན་ནི་ང་ཚོས་ལེའུ་བཞི་པའི་ནང་ནས་བཤད་པའི་ཧེ་སིང་པིར་གྷི་ཡི་རྩ་རིགས་དེ་དང་འབྲེལ་པ་ཡོད་ངེས་རེད། གསལ་པོ་ཞིག་མིན་མོད། ར་བའི་གྲངས་ཐང་དང་དེའི་འགྱུར་ཚད་དེས་གཞི་རྡུལ་དེ་ལ་དེའི་གནས་དང་མགྱོགས་ཚད་དང་མཚུངས་པའི་བྱེད་ལས་འཇུག་བཞིན་ཡོད་པ་མཇུག་འབྲས་ལས་གསལ་བར་བྱས་ཡོད་ན། དེའི་ནང་གི་གང་ཡང་རུང་བ་ཞིག་ཇི་ཙམ་གནད་ལ་ཐིག་པའི་སྒོ་ནས་གཏན་ལ་དབབ་ན་དེ་ལས་གཞན་པ་དེ་དེ་ཙམ་གྱིས་གནད་ལ་ཐིག་པའི་སྒོ་ནས་གཏན་ལ་འབེབས་མི་ཐུབ་པར་འགྱུར་བ་རིགས་པ་དེ་ཉིད་ཀྱིས་ཤེས་ཐུབ་པ་ཡིན། དེའི་གཙོ་ཆེ་བའི་མཇུག་འབྲས་གཅིག་ནི། དཔེར་ན་སྟོང་རྐྱང་ལྟ་བུའི་བར་སྟོང་འདི་རིགས་ཡོད་མི་སྲིད་ཅེས་པ་དེ་ཡིན། དེའི་རྒྱུ་མཚན་ཡང་སྟོང་རྐྱང་གི་བར་སྟོང་ཞེས་པ་དེས་ནི་ར་བའི་གྲངས་ཐང་ངམ་ཡང་ན་དེའི་འགྱུར་ཚད་གང་ཞིག་ཡིན་པའི་དབང་དུ་བཏང་ན་ཡང་དེ་ནི་ཀླད་ཀོར་ཡིན་དགོས་པར་མཚོན་པ་ཡིན། ༼གལ་སྲིད་ར་བའི་འགྱུར་ཕྱོད་དེ་ཀླད་ཀོར་མིན་ན། བར་སྟོང་དེ་སྟོང་རྐྱང་ཞིག་ཡིན་མི་སྲིད་པ་རེད༽ ངེས་མིན་རང་བཞིན་གྱི་རྩ་རིགས་ཀྱི་དབང་དུ་བྱས་ན་ར་བ་དང་འགྱུར་ཕྱོད་གཉིས་ཀ་ངེས་པ་ཞིག་ཡིན་མི་སྲིད་པ་རེད། དེའི་ཕྱིར་བར་སྟོང་དེ་ནམ་ཡང་སྟོང་རྐྱང་དུ་ཡོད་མི་སྲིད་པ་ཡིན། དེ་ལ་ཡང་ཆེས་དམའ་བའི་ནུས་ཚད་ཀྱི་རྣམ་པ་ཞིག་དང་ལྡན་པ་ཡིན། དེ་ལ་ཡང་སྟོང་རྐྱང་ཟེར་མོད། དེ་ལྟ་ན་རྣམ་པ་དེ་ལ་ཡང་ནུས་རྡུལ་འདར་འགུལ་ཞེས་པ་དེ་དང་ལྡན་པའམ།
ཡང་ན་སྟོང་པའི་འཕེལ་འགྲིབ་ཅེས་པ་དེ་དང་ལྡན་པ་ཡིན། དེ་ཡང་གཞི་རྡུལ་དང་ར་བ་རྒྱུན་མི་ཆད་པར་འབྱུང་ཞིང་འཇིག་པ་ཡིན་ནོ།།
སྟོང་རྐྱང་གི་འཕེལ་འགྲིབ་ཅེས་པ་དེ་གཞི་རྡུལ་མང་པོ་ཞིག་དུས་གང་ཡང་རུང་བ་ཞིག་ལ་ལྷན་ཅིག་ཏུ་མངོན་པ་དང་། དེ་ནས་སོ་སོར་གྱེས། དེ་ནས་སླར་ཡང་ལྷན་ཅིག་ཏུ་འདུས་པ་དང་མ་ཟད
ཕན་ཚུན་མེད་པར་བྱེད་པ་ལ་ངོས་བཟུང་དུ་རུང་བ་ཡིན། ཧྥན་མེན་དཔེ་རིས་ཀྱི་དབང་དུ་བྱས་ན།
དེ་དག་ནི་ཁ་ཟུམ་པའི་ཟླུམ་ཀོར་དེ་ཉིད་ཡིན། གཞི་རྡུལ་འདི་དག་ལ་གསོབ་རྡུལ་ཟེར། དེ་དང་གཞི་རྡུལ་དངོས་མི་མཚུངས། གསོབ་རྡུལ་དེ་ནི་གཞི་རྡུལ་དཔྱད་ཞིབ་འཕྲུལ་ཆས་ཀྱིས་ཐད་ཀར་ཚད་ལེན་བྱེད་མི་ཐུབ། དེ་ལྟ་ནའང་དེ་དག་གི་བརྒྱུད་པའི་ནུས་སྣང་དཔེར་ན་གློག་རྡུལ་རྒྱུ་ལམ་གྱི་ཐོག་གི་ནུས་ཚད་ཀྱི་འགྱུར་བ་ཆུང་ངུ་ལྟ་བུ་ནི་ཚད་ལེན་ཐུབ་པ་དང་། མ་ཟད་རིག་གཞུང་གི་སྔོན་དཔག་དང་འགྲིག་པའི་ཚད་དེ་མི་རྣམས་ཧ་ལས་པར་བྱེད་དགོས་པ་ཞིག་རེད། གནད་ཀྱི་དོན་ནི་གསོབ་རྡུལ་ལ་ནུས་ཚད་དང་ལྡན་པ་ཡིན་ལ། མ་ཟད་གྲངས་ཚད་མེད་པའི་གསོབ་རྡུལ་དང་ལྡན་པའི་རྒྱུ་མཚན་གྱིས་ནུས་ཚད་དེ་ཡང་ཚད་མེད་པ་དང་ལྡན་པ་ཡིན་པས། ཁྱབ་ཆེ་བའི་ལྟོས་བཅས་སྨྲ་བའི་དབང་དུ་བྱས་ན། དེ་དག་གིས་འཇིག་རྟེན་བོང་ཚད་དེ་ཚད་མེད་པར་ཆུང་བའི་བར་དུ་ཡོ་འཁྱོག་ཏུ་བསྒྱུར་ཡོད་པར་མཚོན་པ་ཡིན་དགོས། དེ་ལྟ་ནའང་དེ་འདྲ་བ་ཞིག་དངོས་གནས་བྱུང་མྱོང་མེད།
ཚད་མེད་པའི་སྐྱོན་འདི་ནི་དྲག་ཤུགས་དང་། ཞན་ཤུགས་དང་གློག་ཁབ་ལེན་རིགས་གཞུང་ནང་དུ་བྱུང་བའི་སྐྱོན་རྣམས་དང་ཤིན་ཏུ་མཚུངས། དེ་དག་ནི་བསྐྱར་རྫོགས་ཅན་གྱི་ནང་ནས་ད་གཟོད་ཚད་མེད་པའི་སྐྱོན་རྣམས་བསལ་བར་བྱས་ཡོད། འོན་ཀྱང་འཐེན་ཤུགས་ཧྥན་མེན་དཔེ་རིས་ཀྱི་ནང་གི་ཁ་ཟུམ་ཟླུམ་ཀོར་རྒྱུ་ལམ་དེ་བསྐྱར་རྫོགས་ཅན་གྱིས་མེད་པར་བྱེད་མི་ཐུབ། དེའི་རྒྱུ་མཚན་ཡང་ཁྱབ་ཆེ་བའི་ལྟོས་བཅས་སྨྲ་བའི་ནང་དུ་ནུས་རྡུལ་རིག་གཞུང་ལ་ཡོད་པའི་ཚད་མེད་པའི་སྐྱོན་ཀུན་སྤང་བར་བྱེད་པའི་བསྐྱར་རྫོགས་ཅན་གྱི་དཔྱད་གྲངས་༼དཔེར་ན་སྤུས་ཚད་གློག་ཁུར་གྱི་གྲངས་ཐང་ལྟ་བུ༽འདང་ངེས་ཤིག་མེད། དེའི་ཕྱིར། ང་ཚོ་ལ་འཐེན་ཤུགས་རིག་གཞུང་གཅིག་པུ་དང་ལྡན་པ་ཡིན་ལ། དེས་དཔེར་ན་ཡུལ་དུས་འཁྱོལ་ཚད་ཀྱི་གྲངས་ཚད་འགའ་ནི་ཚད་མེད་པ་ཞིག་ཡིན་པར་སྔོན་དཔག་བྱེད་པ་ཡིན་གྱི། རིག་གཞུང་འདི་ཉིད་ཀྱིས་གནས་སྡོད་བྱེད་དུ་རུང་བའི་འཇིག་རྟེན་གཏན་ལ་འབེབས་ཐུབ་ཐབས་བྲལ་བ་རེད། འདིས་ནི་འོས་ཤིང་འཚམས་ལ་དངོས་ཡོད་ཀྱི་གནས་ལུགས་དང་མཐུན་པའི་རིག་གཞུང་ཞིག་ཐོབ་དགོས་ན་བསྒྲུབ་རུང་རང་བཞིན་གཅིག་པུ་དེ་ནི། ཚད་མེད་པ་ཐམས་ཅད་ཚུལ་གང་ཡང་རུང་བ་ཞིག་གིས་མེད་པར་བྱེད་རྒྱུ་དེ་ཉག་གཅིག་ཡིན་གྱི། བསྐྱར་རྫོགས་རང་བཞིན་ལ་རེ་བ་བྱེད་མི་རུང་བར་མཚོན་པ་ཡིན་ནོ།།
༡༩༧༦ལོར། དཀའ་བའི་གནས་འདི་ཉིད་ཐག་གཅོད་བྱེད་ཐུབ་སྲིད་པའི་ཐབས་ཤིག་རྙེད།
དེ་ལ་ཚད་བརྒལ་འཐེན་ཤུགས་ཟེར་བ་ཡིན། ཚད་བརྒལ་ཞེས་པའི་ཚིག་སྔོན་དུ་སྣོན་པའི་རྒྱུ་མཚན་ནི། དངོས་ཁམས་རིག་པ་བ་རྣམས་ཀྱིས་ནུས་རྡུལ་འཐེན་ཤུགས་སྨྲ་བ་འདི་ཉིད་མཆོག་ཏུ་གྱུར་པའི་རིག་གཞུང་ཞིག་ཡིན་པས། ལུགས་དང་མཐུན་པ་ཞིག་ཡིན་སྲིད་སྙམ་པའི་དབང་གིས་མ་ཡིན་གྱི། དེ་ལས་ལྡོག་སྟེ། ཚད་བརྒལ་ཞེས་པ་དེས་ནི་རིག་གཞུང་འདི་ཉིད་ལ་ཡོད་པའི་ཚད་བརྒལ་ཆ་འགྲིག་ཅེས་པའི་ཟུང་ལྡན་ཞིག་བསྟན་པ་ཡིན།
དངོས་ཁམས་རིག་པའི་ནང་དུ། གལ་སྲིད་མ་ལག་གཅིག་གི་རང་གཤིས་སྒྱུར་བ་དཔེར་ན་བར་སྟོང་གི་ནང་གི་འཁྱིལ་འཁོར་བྱེད་པའམ་ཡང་ན་དེའི་སྣང་བརྙན་ལེན་པ་ལྟ་བུའི་གནས་ཚུལ་གྱིས་ཤུགས་རྐྱེན་མི་བྱེད་ན། དེ་ལ་ཆ་འགྲིག་རང་བཞིན་དང་ལྡན་པར་འདོད་པ་རེད། དཔེར་ན།
གལ་སྲིད་ཁྱོད་ཀྱིས་གྲོ་སོབ་མངར་མོ་ཞིག་སྟེང་འོག་སྒྱུར་བ་ན། དེ་ནི་སྔ་མ་དང་མཐའ་གཅིག་ཏུ་མཚུངས་པར་མངོན་པ་ཡིན་༼དེའི་སྟེང་དུ་ཁྲོག་ཁོ་ལེ་ཡོད་ན་ནི་དེར་མ་གཏོགས་སོ། །དེ་ལྟ་ན་ཟ་བར་བྱས་ན་ཆེས་ལེགས་པ་ཞིག་ཡིན་ནོ།།༽ ཚད་བརྒལ་ཆ་འགྲིག་ནི་ཤིན་ཏུ་ཕྲ་བའི་ཆ་འགྲིག་ཅིག་ཡིན་ལ། དེ་དང་རྒྱུན་གྱི་བར་སྟོང་ནང་གི་འགྱུར་བ་དང་འབྲེལ་བ་ཅུང་ཟད་ཀྱང་མེད། ཚད་བརྒལ་ཆ་འགྲིག་གི་གཙོ་ཆེ་བའི་གོ་དོན་གཅིག་ནི་ཤུགས་རིགས་གཞི་རྡུལ་དང་དངོས་པོའི་གཞི་རྡུལ་དེ་ཡིན། དེའི་ཕྱིར་ཤུགས་དང་དངོས་པོ་གཉིས་པོ་དེ། དངོས་གནས་བྱས་ན་དངོས་པོ་གཅིག་གི་ཕྱོགས་གཉིས་ཡིན། གནས་ཚུལ་དངོས་ཀྱི་དབང་དུ་བྱས་ནས་བཤད་ན། དེས་དཔེར་ན་ཁ་ཁི་ལྟ་བུ་དངོས་པོའི་གཞི་རྡུལ་རེ་རེ་བཞིན་ཐམས་ཅད་ཀྱང་ཤུགས་རྡུལ་རེའི་གྲོགས་དང་ལྡན་འོས་པ་ཡིན་ལ། འོད་རྡུལ་ལྟ་བུ་ཤུགས་རྡུལ་རེ་རེ་བཞིན་དུ་དངོས་པོའི་གཞི་རྡུལ་རེ་རེའི་གྲོགས་དང་ལྡན་པར་མཚོན་པ་ཡིན། ཁ་ཟུམ་ཤུགས་རྡུལ་གྱིས་དྲངས་པའི་ཚད་མེད་པ་དེ་ནི་དངོས་དང་། ཁ་ཟུམ་དངོས་རྡུལ་གྱིས་དྲངས་པའི་ཚད་མེད་པ་དེ་ནི་བུན་ཡིན། དེ་ལྟ་ན་རིག་གཞུང་གི་ཐོག་ནས་ཤུགས་རྡུལ་གྱིས་དྲངས་པའི་ཚད་མེད་པ་དང་དེའི་གྲོགས་སུ་གྱུར་པའི་དངོས་རྡུལ་གྱིས་དྲངས་པའི་ཚད་མེད་གཉིས་ཕན་ཚུན་མེད་པར་བྱེད་རུང་དུ་ཕྱོགས་ནས་ཡོད། དེའི་ཕྱིར་ཚད་བརྒལ་ཆ་འགྲིག་ལ་ཚད་མེད་པའི་སྐྱོན་སྤངས་པའི་ནུས་པ་ཡོད་སྲིད་པ་ཡིན་པར་བསམ་པར་བྱེད་མོད། སེམས་ཕམ་པ་ཞིག་ལ། ཚད་བརྒལ་འཐེན་ཤུགས་ཀྱི་ནང་དུ་ཕན་ཚུན་མེད་པར་བྱེད་མ་ཐུབ་པའི་ཚད་མེད་གང་ཡང་རུང་བ་ཞིག་ཡོད་མེད་ཤེས་དགོས་ན་རྩིས་རྒྱག་བྱས་པ་ལ་བརྟེན་དགོས་པས། དེ་ནི་ཡིག་རྫོབ་ཆེ་བ་རྫོགས་རྒྱུ་མེད་པ་ལྟ་བུ་ཞིག་ཡིན་ལ། དཀའ་ངལ་ཤིན་ཏུ་ཆེན་པོ་ཞིག་ཀྱང་ཡིན། མ་ཟད་ནོར་འཁྲུལ་འབྱུང་སྲིད་ཚད་ཆེ་བ་ལུགས་དང་གཏན་ནས་མི་མཐུན་པ་ཞིག་ཀྱང་ཡིན་སྲིད་པས།
ལག་བསྟར་བྱེད་མཁན་གྱི་མི་གཅིག་ཀྱང་མེད་པ་རེད། དེ་ལྟ་ཡིན་ན་ཡང་། ཚད་བརྒལ་འཐེན་ཤུགས་དེ་ཉིད་འཐེན་ཤུགས་དང་དེ་ལས་གཞན་པའི་ཤུགས་རྣམས་གཅིག་གྱུར་བྱེད་ཐུབ་སྲིད་པའི་འཁྲུལ་མེད་ཀྱི་དྲིས་ལན་དེ་ཡིན་པར་དངོས་ཁམས་རིག་པ་བ་མང་ཆེ་ཤོས་ཀྱིས་ཡིད་ཆེས་བྱེད་པ་རེད།
ཚད་བརྒལ་ཆ་འགྲིག་དེ་ནུས་ལྡན་ཞིག་ཡིན་མིན་ཞིབ་དཔྱད་བྱེད་དགོས་ན་ད་ལྟའི་དངོས་ཡོད་ཀྱི་གཞི་རྡུལ་གྱི་རང་གཤིས་དེ་ལ་ཞིབ་དཔྱད་ཅུང་ཟད་བྱས་ནས། དེ་དག་ཆ་འགྲིག་ཡིན་མིན་ལྟ་ཙམ་བྱས་པས་འགྲིག་པས། ཤིན་ཏུ་སླ་བའི་དོན་ཞིག་ཡིན་བསམ་པར་བྱེད་སྲིད་མོད། འདི་འདྲའི་གྲོགས་ལྡན་གྱི་གཞི་རྡུལ་ཞིག་རྙེད་ཐུབ་མེད་དོ། །དེ་ལྟ་ནའང་། དངོས་ཁམས་རིག་པ་བ་རྣམས་ཀྱིས་བྱེད་མྱོང་བའི་རྩིས་རྒྱག་སྣ་ཚོགས་པ་ལས་གསལ་བ་ལྟར་ན། ང་ཚོས་ཚད་ལེན་དཔྱད་ཞིབ་ལ་འཕྲོད་པའི་ཚད་ཙམ་གྱི་གཞི་རྡུལ་གྱི་གྲོགས་རྡུལ་ཞིག་ལ་མ་མཐར་ཡང་རྒྱུ་རྡུལ་ཞིག་གི་སྤུས་ཚད་ལས་ལྡབ་སྟོང་ཙམ་གྱིས་ཆེ་བ་ཞིག་དགོས་པའམ་དེ་ལས་ཀྱང་ཆེ་བ་ཞིག་དགོས་པར་མངོན་པར་བྱས་ཡོད། དེ་འདྲའི་གཞི་རྡུལ་དེ་ནི་ལྕིད་ཆེ་ཆེས་པ་ཞིག་ཡིན་པས། དེང་གི་བར་དུ་ཚོད་ལྟ་གང་གི་ནང་ནས་ཀྱང་མཐོང་མ་མྱོང་ངོ་། །འོན་ཀྱང་ཟེ་ནེ་ཝ་ཡི་དྲག་རྡུལ་རྡེབ་རྡུང་འཕྲུལ་ཆས་ཆེ་གྲས་དེའི་ནང་དུ་འདི་འདྲའི་གཞི་རྡུལ་ཞིག་འབྱུང་ཐུབ་པའི་རེ་བ་ཡོད་པ་རེད།
ཚད་བརྒལ་ཆ་འགྲིག་གི་བསམ་བློ་དེ་ནི་ཚད་བརྒལ་འཐེན་ཤུགས་གསར་སྐྲུན་བྱེད་པའི་གནད་འགག་ཅིག་ཡིན། འོན་ཀྱང་འདོད་ཚུལ་དེ་དངོས་གནས་བྱས་ན་རིག་གཞུང་སྨྲ་བ་རྣམས་ཀྱིས་ཞིབ་འཇུག་བྱེད་པའི་གསར་དར་རྒྱུད་རིག་གཞུང་ལས་ལོ་མང་པོའི་སྔོན་ནས་གསར་གཏོད་བྱས་ཟིན་པ་རེད། རྒྱུད་སྨྲ་བའི་དབང་དུ་བྱས་ན། གཞི་རྡུལ་དེ་ནི་ཐིག་ལེ་ཞིག་མ་ཡིན་པར། རིང་ཚད་དང་ལྡན་ལ་མཐོ་ཚད་དང་ཞིང་ཚད་ཅུང་ཟད་ཀྱང་མི་ལྡན་པའི་ཚད་མེད་པར་ཕྲ་བའི་རྒྱུད་འདར་འགུལ་བྱེད་པའི་རྣམ་པ་ཞིག་ཡིན་ལ། དེ་ནི་རྒྱུད་སྐུད་ཅིག་དང་མཚུངས་པར་འདོད། རྒྱུད་རིག་གཞུང་གིས་ཀྱང་ཚད་མེད་པའི་དོན་འདྲེན་པར་བྱེད་འོང་བ་ཡིན། འོན་ཀྱང་འོས་ཤིང་འཚམས་པའི་རྒྱུད་རིག་གཞུང་པར་གཞིའི་ནང་ནས་ཚད་མེད་འདི་དག་ཕན་ཚུན་མེད་པར་བྱེད་འགྲོ་བར་ཡིད་ཆེས་ཡོད་པ་རེད། དེ་དག་ལ་ད་དུང་ཐུན་མོང་མིན་པའི་ཁྱད་གཤིས་ཤིག་དང་ཡང་ལྡན། དེ་དག་ནི་ཡུལ་དུས་དེ་རྩ་བ་བཅུ་པ་ཅན་ཡིན་གྱི་རྒྱུན་གྱི་རྩ་བ་བཞི་པ་ལྟ་བུ་མ་ཡིན་པའི་ཚེ་ཁོ་ནར་འཆམ་མཐུན་ཡིན་པར་འདོད། རྩ་བ་བཅུ་བ་ཞེས་པ་དེ་ཉན་ན་མི་རྣམས་སེམས་འགུལ་ཐེབས་དགོས་པ་ཞིག་ཡིན་སྲིད། འོན་ཀྱང་ཁྱོད་ཀྱིས་གལ་སྲིད་ཁྱོད་ཀྱི་རླངས་འཁོར་གང་བཞག་ངོས་མི་ཟིན་པ་ལྟ་བུ་གྱུར་ན། དེ་དག་གིས་དངོས་གནས་དཀའ་གནས་འདྲེན་པར་བྱེད་འོང་བ་ཡིན། གལ་སྲིད་ལྷག་མར་གྱུར་པའི་རྩ་བ་དེ་དག་དངོས་གནས་ཡོད་ན། ཅིའི་ཕྱིར་ང་ཚོས་མི་མཐོང་བ་ཡིན་ནམ་ཞེ་ན།
རྒྱུད་སྨྲ་བའི་དབང་དུ་བྱས་ན། དེ་དག་ནི་ཚད་ཤིན་ཏུ་ཆུང་བའི་བར་སྟོང་གི་ནང་དུ་དྲིལ་ཡོད་པའི་དབང་གིས་ཡིན། དེ་ཉིད་གསལ་བཤད་བྱེད་པའི་ཆེད་དུ། རྩ་བ་གཉིས་པའི་སྙོམས་ངོས་ཤིག་བསམ་པར་བྱེད། དེའི་རྒྱུ་མཚན་ཡང་ཁྱོད་ལ་༼དཔེར་ན་ཆུ་སྙོམས་གནས་ཚད་དང་ཐད་རྐྱང་གནས་ཚད་ལྟ་བུ༽སྙོམས་ངོས་ཀྱི་གནས་ཐམས་ཅད་ཀྱང་གྲངས་ཀ་གཉིས་༼དཔེར་ན་འཕྲེད་ཀྱི་གནས་ཚད་དང་གཞུང་གི་གནས་ཚད་ལྟ་བུ༽ ཁོ་ན་ལ་བརྟེན་ནས་གཏན་ཁེལ་བྱེད་ཐུབ། དེའི་ཕྱིར་སྙོམས་ངོས་དེ་ནི་རྩ་བ་གཉིས་པ་ཅན་དུ་འཇོག་པ་ཡིན། རྩ་བ་གཉིས་པ་ཅན་གཞན་ཞིག་ནི་འཇིབ་སྦུག་གི་ཕྱི་ངོས་དེ་ཡང་ཡིན། དེ་འདྲའི་བར་སྟོང་གི་གནས་གང་ཡང་རུང་བ་ཞིག་གཏན་ཁེལ་བྱེད་པའི་ཆེད་དུ་འཇིབ་སྦུག་གི་སྣ་ལ་རྒྱུད་ནས་སོང་བའི་གནས་གང་དུ་ཡོད་ཤེས་ཐུབ་དགོས་ལ། ད་དུང་ཡང་ཟླུམ་ཀོར་གྱི་འཕྲེད་ཐིག་གི་གནས་གང་དུ་ཡོད་པ་ཡང་ཤེས་དགོས་པ་ཡིན། དེ་ལྟ་ནའང་འཇིབ་སྦུག་ཤིན་ཏུ་ཕྲ་བ་ཡིན་ན། འཇིབ་སྦུག་གི་རིང་ཚད་ཀྱི་གནས་ཚད་ཁོ་ན་ནས་ཉེ་འདྲའི་གནས་ཤིན་ཏུ་ལེགས་པ་དེ་རྙེད་ཐུབ། དེ་ལྟར་ན་ཁྱོད་ཀྱིས་ཟླུམ་ཀོར་གྱི་འཕྲེད་ཐིག་ལ་བསམ་བློ་གཏང་མི་དགོས་པ་ཡིན་ལ། གལ་སྲིད་འཇིབ་སྦུག་གི་ཚངས་ཐིག་དེ་ཨིན་ཚུན་གཅིག་དུམ་བུ་དུང་ཕྱུར་དུང་ཕྱུར་དུང་ཕྱུར་ཁྲི་བརྒྱ་ཐམ་པ་རུ་བགོས་པའི་ཆ་གཅིག་ཙམ་ཡིན་ན། ཁྱོད་ཀྱིས་ཟླུམ་ཀོར་གྱི་འཕྲེད་ཐིག་ཚད་དེ་གཏན་ནས་ཚོར་མི་ཐུབ། འདི་ཉིད་རྒྱུད་རིག་གཞུང་སྨྲ་བ་རྣམས་ལ་ཡོད་པའི་ལྷག་མར་གྱུར་པའི་རྩ་བའི་དཔེ་རིས་དེ་ཡིན། ལྷག་མར་གྱུར་པའི་རྩ་བ་འདི་དག་ནི་ཚད་མཐོ་བའི་ཡོ་འཁྱོག་ཏུ་གྱུར་པའམ། ཡང་ན་ཆུང་ཆེས་ནས་ང་ཚོས་མཐོང་མི་ཐུབ་པའི་ཚད་ཀྱི་ཐོག་ཏུ་དྲིལ་ཡོད། རྒྱུད་སྨྲ་བའི་ནང་དུ་ལྷག་མར་གྱུར་པའི་རྩ་བ་དེ་དག་ནི་ནང་གི་བར་སྟོང་ཞེས་པའི་ནང་དུ་དྲིལ་ནས་ཡོད། དེ་ནི་ང་ཚོའི་རྒྱུན་གྱི་འཚོ་བའི་ནང་ནས་མྱོང་ཐུབ་པའི་རྩ་བ་གསུམ་པའི་ཆོད་རྣམས་དང་མཚུངས་ལ། ང་ཚོས་མཐོང་བར་འགྱུར་བའི་ནང་གི་རྣམ་པ་འདི་དག་ནི་སྦས་ནས་ཡོད་པའི་མི་མངོན་པའི་འཕྲེད་ཐིག་ཙམ་མ་ཡིན་པར། དེ་དག་ལ་གཙོ་ཆེ་བའི་དངོས་ཁམས་ཀྱི་དོན་སྙིང་དང་ལྡན་པ་ཡིན་ནོ།།
རྒྱུད་སྨྲ་བ་ལ་རྩ་བའི་གྲངས་ཚད་ཀྱི་དཀའ་ངལ་ཡོད་པ་མ་ཟད། ད་དུང་ཡང་དེ་ལས་གཞན་པའི་ཡིད་མི་བདེ་བར་བྱེད་པའི་དཀའ་བའི་གནས་ཤིག་གིས་མི་རྣམས་ལ་མནར་གཅོད་བྱེད་བཞིན་ཡོད། དེ་ཡང་ཕལ་ཆེར་ཉུང་མཐར་ཡང་རྒྱུད་རིག་གཞུང་མི་མཚུངས་པ་ལྔ་དང་དེ་བཞིན་དུ་འཁུམ་པའི་ཚུལ་ཁྲི་བརྒྱ་ཕྲག་འགའ་ཞིག་དང་ལྡན་པ་ཡིན། རྒྱུད་སྨྲ་བ་དེ་ཆོས་ཀུན་གྱི་རིག་གཞུང་གཅིག་པུར་ཡིན་པ་སྒྲོག་པར་བྱེད་པའི་མི་ལ་ལྟོས་ནས་བཤད་ན། སྲིད་རུང་རང་བཞིན་མང་པོ་འདི་འདྲ་གནས་པ་དེ་ནི་མི་རྣམས་ཀྱི་ཡིད་མི་བདེ་བ་ཆེན་པོ་ཞིག་རེད། ཕྱིས་སུ། ༡༩༩༤ལོར། མི་རྣམས་ཀྱིས་གཉིས་ལྡན་རང་བཞིན་ཞིག་གསར་རྟོགས་བྱུང་། དེ་ཡང་ཐ་དད་པའི་རྒྱུད་སྨྲ་བ་དང་དེ་བཞིན་དུ་ཐ་དད་པའི་རྩ་བ་འཁུམ་ཚུལ་དང་ལྡན་པ་ནི། རྩ་བ་བཞི་པའི་ནང་གི་མངོན་གྱུར་གྱི་སྣང་ཚུལ་གཅིག་གི་གཏན་ནས་མི་མཚུངས་པའི་གསལ་བཤད་བྱེད་པའི་ཚུལ་གཉིས་ཡིན། གཞན་ཡང་།
ཚད་བརྒལ་འཐེན་ཤུགས་ཀྱང་འདི་འདྲའི་ཚུལ་གྱིས་རིག་གཞུང་གཞན་དང་འབྲེལ་ཡོད་པར་མི་རྣམས་ཀྱིས་ཤེས་རྟོགས་བྱུང་། རྒྱུད་རིག་གཞུང་ལྔ་པོ་དང་ཚད་བརྒལ་འཐེན་ཤུགས་རྣམས་ནི་ཆེས་རྩ་བའི་རིག་གཞུང་ཞིག་གི་ཚུལ་སྣ་ཚོགས་པའི་ཉེ་འདྲ་ཙམ་ཞིག་ཡིན་ཞིང་། དེ་དག་ཐམས་ཅད་ཀྱང་རྣམ་པ་ཐ་དད་པའི་འོག་ནས་ཡང་དག་པ་ཡིན་པར་རྒྱུད་སྨྲ་བ་རྣམས་ཀྱིས་ད་ནི་ཡིད་ཆེས་བྱེད་པ་རེད།
ང་ཚོས་སྔོན་ནས་བཤད་པ་བཞིན། དེ་འདྲའི་ཆེས་རྩ་བའི་རིག་གཞུང་དེ་ལ་ནི་ཨེམ་རིག་གཞུང་ཟེར་བ་ཡིན། འདི་ནས་བསྟན་པའི་ཨེམ་ཨེམ་ཞེས་པ་དེས་ཅི་ཞིག་མཚོན་ཤེས་མཁན་གྱི་མི་ཞིག་མེད།
དེ་ལྟ་ནའང་དེས་གཙོ་བོ་ཞེས་པའི་དོན་དེ་མཚོན་པ་ཡིན་སྲིད་ལ། ཡང་ན་ངོ་མཚར་བའི་གནས་ཞེས་པའམ། ཡ་མཚན་ཆེ་བའི་དོན་ཞིག་མཚོན་པ་ཡིན་སྲིད་ལ། དེ་གསུམ་ཆར་གྱི་དོན་ཡང་ཡིན་སྲིད་དོ། །མི་རྣམས་ཀྱིས་སྔར་བཞིན་དུ་ཨེམ་ཨེམ་རིག་གཞུང་གི་ངོ་བོ་ལ་གསལ་བཤད་ཐུབ་ཐབས་བྱེད་བཞིན་ཡོད། འོན་ཀྱང་དེ་ནི་ཕལ་ཆེར་མི་སྲིད་པ་ཞིག་ཡིན་སྲིད། དངོས་ཁམས་རིག་པ་བ་རྣམས་ཀྱིས་རང་བྱུང་ཁམས་ཆེན་པོ་ལ་སྲོལ་རྒྱུན་གྱི་ཐོག་ནས་རིག་གཞུང་རང་རྐྱ་བ་གཅིག་རྐྱང་ཞིག་ཡོད་པའི་རེ་བ་བྱེད་བཞིན་ཡོད་མོད་ཀྱི་དེའི་རྒྱུན་སྐྱོང་ཐུབ་དཀའ་བ་དང་། མ་ཟད་དེ་འདྲའི་གཅིག་རྐྱང་བའི་གསལ་བཤད་ཅིག་མི་སྲིད་པ་རེད། དངོས་ཡོད་ཀྱི་གནས་ཚུལ་ལ་ནི་ང་ཚོས་འཇིག་རྟེན་འདི་ཉིད་ཀྱི་ངོ་བོ་གསལ་བཤད་བྱེད་པ་ལ། སྣང་ཚུལ་སྣ་ཚོགས་པ་ལ་རིག་གཞུང་སྣ་ཚོགས་པ་བེད་སྤྱོད་བྱེད་པ་དེ་ཉིད་ཐབས་ལམ་གཅིག་པུ་དེ་ཡིན་སྲིད། རིག་གཞུང་རེ་རེ་བཞིན་ཐམས་ཅད་ལ་ཡང་རང་རང་དང་འབྲེལ་བའི་དོན་དངོས་ཤིག་ཡོད་སྲིད། འོན་ཀྱང་ལྟོས་པའི་དཔེ་རྣམ་གྱི་བདེན་སྨྲའི་དབང་དུ་བྱས་ན། རིག་གཞུང་བསྐྱར་བརྩེགས་ཀྱི་གནས་དེ་ཉིད། དེ་དག
ཐམས་ཅད་བེད་སྤྱོད་བྱེད་པར་འཚམས་པའི་གནས་དེ་ཡིན་ལ། དེ་དག་གི་སྔོན་དཔག་དེ་རྣམས་མཐུན་ན། དེ་དག་ཐམས་ཅད་དང་ལེན་བྱེད་དུ་རུང་ངོ་།།
ཨེམ་རིག་གཞུང་དེ་གསལ་བཤད་གཅིག་རྐྱང་པ་ཞིག་ཏུ་བྱེད་པའམ། ཡང་ན་དྲྭ་རྒྱ་ཞིག་གི་རྣམ་པས་གནས་པ་གང་ལྟར་ཡང་། ང་ཚོས་དེའི་ངོ་བོ་འགའ་ཞིག་ནི་དངོས་གནས་ཤེས་ཟིན་པ་ཡིན།
ཐོག་མར། ཨེམ་རིག་གཞུང་ལ་ཡུལ་དུས་ཀྱི་རྩ་བ་བཅུ་གཅིག་ཐམ་པ་དང་ལྡན་པ་ཡིན་གྱི། རྩ་བ་བཅུ་ཁོ་ན་དང་ལྡན་པ་ནི་མ་ཡིན། རྒྱུད་རིག་གཞུང་སྨྲ་བ་རྣམས་ཀྱིས་རྩ་བ་བཅུ་བའི་སྔོན་དཔག་དེ་ལ་ཡང་ངེས་པར་བཟོ་བཅོས་བྱེད་དགོས་པ་ཞིག་ཡིན་སྲིད་པའི་ཐེ་ཚོམ་བྱེད་བཞིན་ཡོད་ལ། ཉེ་དུས་ཀྱི་ཞིབ་འཇུག་ཅིག་ལས་གསལ་བ་ལྟར་ན། ཁོང་ཚོས་རྩ་བ་གཅིག་དངོས་གནས་སྣང་མེད་དུ་ལུས་ཐིག་ལེའི་གཞི་རྡུལ། རྩ་བ་གཉིས་པའི་སྐྱི་པགས། རྩ་བ་གསུམ་པའི་གོང་བུ་དང་དེ་བཞིན་དུ་དེ་ལས་གཞན་པའི་བསམ་པར་བྱེད་དཀའ་བའི་རྩ་བ་དགུ་བའི་བར་སྟོང་ལས་ཀྱང་མང་བའི་བར་སྟོང་གི་རྩ་བའི་དངོས་པོ་རྣམས་དང་ཡང་ལྡན་པ་ཡིན། དངོས་པོ་འདི་དག་ལ་པཱེ་སྐྱི་ཟེར་བ་ཡིན།༼འདིའི་སྐབས་ཀྱི་པཱེ་དེ་ནི་རྩ་བ་ཀླད་ཀོར་ནས་དགུ་པའི་བར་ལ་ཟེར་བ་ཡིན༽
རྩ་བ་ཆེས་ཆུང་བའི་བར་དུ་འཁུམ་པར་གྱུར་པའི་ཚུལ་མང་པོ་དེ་རྣམས་ཀྱི་གནས་ཚུལ་དེ་ཅི་འདྲ་ཞིག་ཡིན་ནམ་ཞེ་ན། ཨེམ་རིག་གཞུང་གི་ནང་གི་བར་སྟོང་གི་ལྷག་མའི་རྩ་བ་དེ་དག་གང་འདོད་ཀྱི་ཚུལ་དུ་འཁུམ་དུ་རུང་བ་ལྟ་བུ་ཞིག་ནི་མ་ཡིན་ནོ། །རིག་གཞུང་དེ་ཉིད་ཀྱི་གྲངས་རྩིས་ཀྱི་སྒྲུབ་བྱེད་ཀྱིས་ནང་གི་བར་སྟོང་གི་རྩ་བའི་ཚད་འཁུམ་པའི་ཚུལ་དེ་ལ་ཚོད་འཛིན་བྱས་སོང་བ་ཡིན།
ནང་གི་བར་སྟོང་གི་ཚད་ལྡན་གཟུགས་དབྱིབས་དེས་དངོས་ཁམས་ཀྱི་རྟག་གྲངས་དཔེར་ན་གློག་རྡུལ་གློག་ཁུར་གྱི་དངོས་ཁམས་རྟག་གྲངས་ལྟ་བུ་དེ་གཏན་ཁེལ་བྱེད་པ་ཡིན་ལ། རྩ་བའི་གཞི་རྡུལ་བར་གྱི་ཕན་ཚུན་གྱི་བྱེད་ལས་ཀྱི་ངོ་བོ་དེ་ཡང་ཐག་གཅོད་བྱེད་པ་ཡིན། དེ་ཉིད་བཤད་སྟང་གཞན་ཞིག་བྱས་ན། དེས་རང་བྱུང་གི་ངེས་སྲོལ་གྱི་སྣང་ཚུལ་དེ་ཐག་གཅོད་བྱེད་པ་ཡིན་ཞེས་པའི་དོན་ཡིན། སྣང་ཚུལ་ཞེས་པ་ཞིག་བཤད་དགོས་པའི་རྒྱུ་མཚན་ནི་ང་ཚོས་བཤད་པའི་ངེས་སྲོལ་དེ་ནི་ང་ཚོའི་འཇིག་རྟེན་འདི་ཉིད་ཀྱི་ནང་ནས་དཔྱད་ཞིབ་ཐུབ་པའི་དོན། ཤུགས་རིགས་བཞི་ཡི་ངེས་སྲོལ་དང་། དེ་བཞིན་དུ་རྩ་བའི་གཞི་རྡུལ་གྱི་ངོ་བོ་སྣང་བར་བྱེད་པའི་ཁྱད་ཆོས་སྤུས་ཚད་དང་གློག་ཁུར་ལྟ་བུའི་དཔྱད་གྲངས་རྣམས་ཡིན་པའི་རྒྱུ་མཚན་གྱིས་ཡིན་ནོ། །འོན་ཀྱང་ཆེས་རྩ་བའི་ངེས་སྲོལ་ནི་ཨེམ་རིག་གཞུང་གི་ནང་གི་ངེས་སྲོལ་དེ་དག་ཡིན་ནོ།།
དེའི་ཕྱིར། .ཨེམ་རིག་གཞུང་གི་ནང་དུ་སྣང་ཚུལ་སྣ་ཚོགས་ཀྱི་ངེས་སྲོལ་སྣ་ཚོགས་དང་ལྡན་པའི་འཇིག་རྟེན་སྣ་ཚོགས་ཡོད་དུ་རུང་བ་ཡིན་ནོ། །སྣང་ཚུལ་ངེས་སྲོལ་དེ་ནི་ནང་གི་བར་སྟོང་དེ་ཇི་ལྟ་བུའི་སྒོ་ནས་འཁུམ་པའི་ཚུལ་ལས་ཐག་གཅོད་བྱེད་དགོས་སོ། །ཨེམ་རིག་གཞུང་ལ་ནང་གི་བར་སྟོང་གི་གྲོལ་བ་ཤིན་ཏུ་འབོར་ཆེན་ཞིག་དང་ལྡན་པ་ཡིན་སྲིད། དེ་ཡང་བཅུ་ཡིས་རང་སྒྱུར་ལྔ་བརྒྱ་ཐམ་པ་བྱས་པའི་གྲངས་ལྡན་གྱི་ནང་བར་སྟོང་གི་གྲོལ་བ་དང་ལྡན། འདི་ཉིད་ཀྱིས་དེ་ལ་བཅུ་ཡིས་རང་སྒྱུར་ལྔ་བརྒྱ་ཐམ་པ་བྱས་པའི་གྲངས་ཀྱི་འཇིག་རྟེན་མི་འདྲ་བ་ཡོད་པ་དང་། སོ་སོ་ལ་སོའི་སོའི་ངེས་སྲོལ་དང་ལྡན་པར་མཚོན་པ་ཡིན་ནོ། །གྲངས་ཀ་འདི་ཇི་ཙམ་གྱི་ཆེན་པོ་ཞིག་ཡིན་མྱོང་ཙམ་བྱེད་པའི་ཆེད་དུ། འདི་ལྟར་བསམ་པར་བྱ། གལ་སྲིད་སྲོག་ཆགས་ཤིག་གིས་སྐར་ཆ་གཅིག་ཆ་སྟོང་དུ་བགོས་པའི་ཆ་གཅིག་ཙམ་གྱི་ཡུན་ལ། འཇིག་རྟེན་དེ་དག་གི་ནང་གི་གང་ཡང་རུང་བ་ཞིག་གཏན་ལ་འབེབས་ཐུབ་པའི་ངེས་སྲོལ་ཞིག་རྩིས་རྒྱག་ཐུབ་པ་དང་། མ་ཟད་དེ་ཡང་འབར་གས་ཆེན་པོ་ནས་འགོ་རྩོམ་སྟེ་ལག་བསྟར་བྱས་པ་ཡིན་ན། དེང་གི་བར་དུ་དེའི་ནང་གི་བཅུ་ཡིས་རང་སྒྱུར་ཉི་ཤུ་བྱས་པའི་གྲངས་ཙམ་ཁོ་ན་ཞིབ་འཇུག་ཐུབ་ཡོད་པ་རེད། དེ་ཡང་ཚིག་ཇ་ཕོར་གང་འཐུང་བའི་དུས་ཙམ་ལ་ཡང་མི་དལ་བའི་རྣམ་པའི་འོག་ནས་ལག་བསྟར་བྱས་པའི་དབང་དུ་བྱས་པ་ཡིན་ནོ།།
གྲངས་རྩིས་ཀྱི་མཉམ་བྱ་རྩིས་ཕྲེང་གིས་དཔེར་ན་ས་ཡི་གོ་ལ་ཡིན་ནའང་འདྲ་གནམ་གུར་ཡིན་ནའང་འདྲ་དངོས་པོ་དེ་དག་ཕན་ཚུན་བྱེད་ལས་འཇུག་པར་བྱེད་པའི་ཚུལ་རྣམས་མི་རྣམས་ཧ་ལས་པར་བྱེད་པའི་གསལ་བཤད་བྱེད་ཐུབ་པ་དེ་ནི། ནེ་ཐོན་གྱིས་དུས་རབས་འགའ་ཞིག་གི་སྔོན་ནས་ར་སྤྲོད་བྱས་ཟིན། གལ་སྲིད་རིག་གཞུང་ཡང་དག་པ་ཞིག་ཤེས་ཤིང་རྩིས་རྒྱག་གི་ནུས་པ་འདང་ངེས་ཡོད་ན། འཇིག་རྟེན་ཡོངས་ཀྱི་མ་འོངས་པ་ཤེས་ཐུབ་པ་ཚན་རིག་པ་རྣམས་ཀྱིས་ཀྱང་ཡིད་ཆེས་བྱེད་པ་རེད། ཕྱིས་སུ་ནུས་རྡུལ་ངེས་མིན་རང་བཞིན་དང་། ཡུལ་དུས་འཁྱོག་པ། ཁ་ཁི།
རྒྱུད་དང་དེ་བཞིན་དུ་ལྷག་མའི་རྩ་བ་རྣམས་བྱུང་ཞིང་། དེ་དག་གིས་ཞིབ་འཇུག་གི་ལས་ཀའི་མཐའ་མའི་མཇུག་འབྲས་ལ་བཅུ་ཡིས་རང་སྒྱུར་ལྔ་བརྒྱ་བྱས་པའི་གྲངས་ལྡན་གྱི་འཇིག་རྟེན་གྱི་གྲངས་དང་ལྡན་པ་དང་། སོ་སོ་ལ་སོ་སོའི་ངེས་སྲོལ་དང་ལྡན། དེའི་ནང་གི་གཅིག་ཁོ་ན་ང་ཚོས་མཐོང་བའི་འཇིག་རྟེན་འདི་ཉིད་དང་འགྲིག་ཐུབ་པ་ཡིན། དངོས་ཁམས་རིག་པ་བ་རྣམས་ཀྱིས་སྔོན་ཆད་ནི་རིག་གཞུང་རང་རྐྱང་བ་ཞིག་གསར་སྐྲུན་བྱས་ཏེ། དེས་ང་ཚོ་ལ་སྣང་བའི་འཇིག་རྟེན་འདི་ཉིད་ཀྱི་ངེས་སྲོལ་དེ་ཤིན་ཏུ་སླ་བའི་ཆ་བཞག་འགའ་ཞིག་གིས་མཐར་ཐུག་གི་མཇུག་འབྲས་གཅིག་པུ་དེ་རིགས་འདེད་བྱེད་ཐུབ་པའི་རེ་བ་བྱེད་པ་ཡིན་མོད། དེ་འདྲའི་བསམ་ཚུལ་དེ་ངེས་པར་དུ་འདོར་དགོས། དེ་ལྟ་ན་ང་ཚོས་ད་ཇི་ལྟ་བུ་ཞིག་བྱེད་དགོས་སམ། ཨེམ་རིག་གཞུང་ལ་བཅུ་ཡིས་རང་སྒྱུར་ལྔ་བརྒྱ་བྱས་པའི་གྲངས་ལྡན་གྱི་སྣང་ཚུལ་གྱི་ངེས་སྲོལ་ཡོད་དུ་རུང་བ་ཡིན་ན། ང་ཚོ་ཅིའི་ཕྱིར་དུ་འཇིག་རྟེན་འདི་ཉིད་ཀྱི་ནང་དུ་ལྷུང་བ་དང་། མ་ཟད་ཅིའི་ཕྱིར་ང་ཚོ་ལ་སྣང་ཚུལ་གྱི་ངེས་སྲོལ་འདི་ཉིད་དང་ལྡན་པ་ཡིན་ནམ། དེ་ལས་གཞན་པའི་སྲིད་རུང་གི་འཇིག་རྟེན་དེ་དག་ཇི་ལྟ་བུ་ཞིག་ཡིན་འོས་སམ་ཞེས་འདྲིའོ།།

ལེའུ་དྲུག་པ། འཇིག་རྟེན་འདེམ་པ།

ཧྥེས་གླིང་དབུས་མའི་པོ་སང་གྷི་ཡི་མི་རྣམས་ཀྱི་གཏམ་རྒྱུད་ཀྱི་དབང་དུ་བྱས་ན། ཆེས་ཐོག་མའི་གནས་སྐབས་སུ་མུན་པ་ནག་པོ་དང་། ཆུ་དང་རླབས་ཆེ་བའི་ལྷ་ཆེན་པན་པ་ཁོ་ན་ཡོད་ལ།
ཉིན་ཞིག་ལ་པན་པའི་ཕོ་ཁ་ལ་ན་ཟུག་རྒྱབ་སྟེ་ཉི་མ་བསྐྱུགས། ཅུང་ཟད་སོང་བ་ན། ཉི་མས་ཆུ་ཅུང་ཟད་སྐེམ་པར་བྱས་ནས་ས་གཞི་མངོན་པར་གྱུར། འོན་ཀྱང་པན་པ་ནི་སྔར་བཞིན་དུ་ཕོ་ཁའི་ན་ཟུག་དྲག་མ་ཐུབ། ཡང་ཟླ་བ་དང་སྐར་ཚོགས་རྣམས་སྐྱུག །དེའི་རྗེས་སུ་དུད་འགྲོ་གཟིག་དང་ཉ་ཆེན་རྨིགས་པ། རུས་སྦལ་སོགས་སྐྱུག་པ་དང་མཐར་འགྲོ་བ་མིའི་རིགས་རྣམས་བསྐྱུགས་པ་རེད།
མིག་སི་ཁོ་དང་མེ་གླིང་བར་མའི་མ་ཡའི་མི་རྣམས་ཀྱིས་ནི་འཇིག་རྟེན་སྐྱེད་པའི་སྔོན་དུ་ཡོད་པའི་ཆོས་ནི་རྒྱ་མཚོ་དང་། ནམ་མཁའ། འཇིག་རྟེན་བྱེད་པོ་རྣམས་ཙམ་ཡིན། མ་ཡའི་བཤད་རྒྱུན་གྱི་ནང་དུ་འཇིག་རྟེན་བྱེད་པོས་ས་གཞི་དང་། རི་བོ། ནགས་ཚལ་དང་དུད་འགྲོ་མང་ཆེ་ཤོས་སྐྱེད་པར་བྱས། འོན་ཀྱང་ད་དུང་ཡང་སྣང་བ་སྐྱིད་པོ་ཞིག་མིན། དེའི་རྒྱུ་མཚན་ཡང་དེ་ལ་བསྟོད་བསྔགས་བྱེད་པ་པོ་མེད་པའི་རྒྱུ་མཚན་གྱིས་རེད། དུད་འགྲོ་རྣམས་ཀྱིས་གཏམ་སྨྲ་མི་ཤེས་པས།
ཁོ་རང་གིས་ད་དུང་འགྲོ་བ་མིའི་རིགས་སྐྱེད་པར་བྱེད་པའི་ཐག་བཅད། དང་པོ་འཇིམ་པས་མི་བཟོས། འོན་ཀྱང་དེ་དག་གིས་ནི་ཕྱིན་ཅི་ལོག་རྐྱང་པ་བཤད་པར་བྱས། དེ་དག་བཤིག་ནས་སླར་ཡང་ཤིང་གིས་བཟོས། འོན་ཀྱང་དེ་དག་ནི་བླན་ཆེས་པ་ཞིག་ཡིན། མེད་པར་བྱེད་པར་རྩོམ་པ་ན་དེ་དག་ཐམས་ཅད་ནགས་སུ་བྲོས། བྲོས་པའི་ལམ་བར་དུ་གནོད་འཚེ་འགའ་ཞིག་དང་ཕྲད་པའི་རྗེས་སུ་དེ་དག་ལ་ཡང་འགྱུར་བ་ཅུང་ཟད་རེ་བྱུང་ནས། དེང་དུས་རྒྱུས་ཡོད་པའི་སྤྲེའུ་རྣམས་བྱུང་བ་ཡིན། ཐེངས་དེའི་ཕམ་ཉེས་ཀྱི་རྗེས་སུ། མཐར་འཇིག་རྟེན་བྱེད་པོས་ཐབས་ལམ་ཞིག་རྙེད། ལོ་ཏོག་དཀར་པོ་དང་སེར་པོས་འགྲོ་བ་མིའི་རིགས་འདི་བཟོས། ང་ཚོས་དེ་རིང་ལོ་ཏོག་ལས་ཆ
བཟོ་ཐུབ་པ་ཡིན་མོད། འཇིག་རྟེན་བྱེད་པོས་དེ་ཉིད་འཐུང་མཁན་གྱི་མི་བཟོ་ཐུབ་པའི་ནུས་པ་དེ་ནི་ད་དུང་ཡང་མེད་དོ།།
དེ་ལྟ་བུའི་གནའ་བོའི་ལྷ་སྒྲུང་རྣམས་ཀྱིས་ཀྱང་ང་ཚོས་དེབ་འདི་ཉིད་ཀྱི་ནང་ནས་ཐག་གཅོད་བྱེད་པར་འདོད་པའི་དོགས་གནས། འཇིག་རྟེན་འདི་ཅིའི་ཕྱིར་ཡོད་པ་ཡིན་ནམ་ཞེས་དང་། ཅིའི་ཕྱིར་འཇིག་རྟེན་འདི་ཉིད་འདི་ལྟ་བུར་གྱུར་པ་ཡིན་ནམ་ཞེས་པའི་དྲི་བ་དེ་ཉིད་ལ་ལན་འདེབས་པར་བྱེད་པ་ཡིན་ནོ། །གནའ་སྔ་མོའི་གྷ་རི་སི་ནས་འགོ་རྩོམ་པའི་དུས་རབས་རྣམས་ཀྱི་ནང་ནས། དྲི་བ་འདི་ལ་ལན་འདེབས་པར་བྱེད་པའི་ང་ཚོའི་ནུས་པ་དེ་ཇེ་ཆེ་ལ་སོང་བ་དང་། དུས་རབས་ཉི་ཤུ་པའི་ནང་ནས་ནུས་པ་དེ་ཉིད་ཚད་མཐོན་པོའི་སྒོ་ནས་གོང་དུ་འཕེལ། ལེའུ་སྔོན་མ་རྣམས་ཀྱིས་རྒྱབ་ལྗོངས་ཀྱི་གྲྭ་སྒྲིག་བྱས་ཏེ། ད་ལྟ་དྲི་བ་དེ་དག་ལ་ཡིན་སྲིད་པའི་དྲིས་ལན་ང་ཚོས་མཁོ་འདོན་བྱེད་དོ།།
འཇིག་རྟེན་འདི་ཉིད་ཡང་ན་ནི་ཉེ་བའི་དུས་ཐུང་ངུ་ཞིག་ནས་གསར་དུ་བྱུང་བ་ཞིག་གམ། ཡང་ན་འགྲོ་བ་མིའི་རིགས་འདི་འཇིག་རྟེན་གྱི་ལོ་རྒྱུས་ཀྱི་ནང་གི་དུས་ཐུང་ངུ་ཞིག་ལ་གནས་པ་གང་རུང་ཞིག་ཡིན་སྲིད་ཅེས་པའི་དོན་འདི་ནི། གནའ་ནས་ད་ཡི་བར་དུ་ཤིན་ཏུ་གསལ་བའི་དོན་ཞིག་ཡིན་ཞེས་ཟེར་རུང་བ་ལྟ་བུ་རེད། དེའི་རྒྱུ་མཚན་ཡང་མི་རྣམས་ཀྱི་ཤེས་རབ་དང་ལག་རྩལ་འདི་འདྲའི་ཤིན་ཏུ་མྱུར་བའི་ཚུལ་གྱིས་ལེགས་སྒྱུར་བྱེད་པ་འདི་ལྟ་ན། གལ་སྲིད་འཁོར་ཡུག་འདི་ཉིད་དུ་འགྲོ་བ་མིའི་རིགས་འདི་ལོ་ཁྲི་བརྒྱ་ཁྲག་མང་པོ་ཞིག་ལ་གནས་ཡོད་ན། འགྲོ་བ་མིའི་རིགས་འདི་ཉིད་ད་ལྟ་ལས་ཀྱང་སྔོན་ཐོན་ཡིན་ཆེ་བ་ཞིག་ཡིན་དགོས་པ་རེད།
ཆད་མདོ་རྙིང་མའི་དབང་དུ་བྱས་ན། ལྷ་དབང་གིས་འཇིག་རྟེན་སྐྱེད་པར་བྱས་པའི་རྗེས་ཀྱི་ཉིན་དྲུག་པ་ལ་ཨ་དམ་དང་ཨི་ཝ་བྱུང་བ་ཡིན། ༡༦༢༥ནས་༡༦༥༦གི་བར་ཨེར་ལན་ཡོངས་ཀྱི་ཆོས་བདག་ཨ་སི་པེ་སི་ཇེམ་སི་ཡིས་ཐ་ན་འཇིག་རྟེན་སྐྱེད་པའི་ཐོག་མ་དེ་སྔར་ལས་ཀྱང་ཞིབ་ཕྲའི་སྒོ་ནས་སྤྱི་ལོ་སྔོན་གྱི་༤༠༠༤ལོའི་ཡི་ཟླ་བ་༡༠པའི་ཚེས་༢༧གྱི་སྔ་དྲོའི་དུས་ཚོད་དགུ་པ་ལ་ཡིན་པར་ཐག་བཅད་ཡོད་ལ། ང་ཚོས་ནི་འདོད་ཚུལ་དེ་དག་ལས་གཞན་པ་ཞིག་ཁས་ལེན་པ་ཡིན། དེ་ཡང་འགྲོ་བ་མིའི་རིགས་འདི་ནི་ཉེ་བའི་དུས་སུ་བྱུང་བ་དང་། འཇིག་རྟེན་རང་ཉིད་ནི་དེ་ལས་ཀྱང་ཤིན་ཏུ་སྔ་བ་སྟེ། ཕལ་ཆེར་མི་ལོ་དུང་ཕྱུར་༡༣༧གྱི་སྔོན་ནས་ཡོད་པར་འདོད་པ་ཡིན་ནོ།།
འཇིག་རྟེན་འདི་ལ་ཐོག་མ་ཡོད་པའི་ཚན་རིག་གི་སྒྲུབ་བྱེད་དངོས་དེ་ནི་དུས་རབས་ཉི་ཤུ་པའི་ལོ་རབས་ཉི་ཤུ་པ་ལ་བྱུང་བ་ཡིན། དེ་ནི་ང་ཚོས་ལེའུ་གསུམ་པའི་ནང་ནས་བཤད་པ་བཞིན། དེའི་སྐབས་ཀྱི་ཚན་རིག་པ་མང་ཆེ་ཤོས་ཀྱིས་འཇིག་རྟེན་གཡོ་མེད་ཅིག་དང་མ་ཟད་རྟག་ཏུ་འདི་ལྟ་བུའི་ཚུལ་གྱིས་ཡོད་པར་འདོད་པ་ཡིན། དེ་ལྟ་ནའང་། ཨེ་ཏི་ཝན་ཧ་པན་གྱིས་ཁ་ལི་ཧྥོར་ནི་ཡ་ཡི་ཕ་ས་ཏེ་ན་ཡི་ཝེ་སོན་རི་བོའི་ཐོག་གི་ཨིན་ཚུན་བརྒྱ་ཅན་གྱི་རྒྱང་མཐོང་ལ་བརྟེན་ནས་ཞིབ་དཔྱད་བྱས་པ་ལས་བརྒྱུད་ནས་བྱུང་བའི་སྒྲུབ་བྱེད་ལྟར་ན། དངོས་ཡོད་ཀྱི་གནས་ཚུལ་དངོས་ནི་སྔར་གྱི་འདོད་ཚུལ་དེ་དང་འགལ་བ་ཞིག་ཡིན་པར་གསལ་བར་བྱས། དེ་ཡང་ཉེ་འཁོར་གྱི་སྐར་ཚོགས་མ་ལག་ལས་སྤྲོས་པའི་འོད་རིམ་ལ་དབྱེ་ཞིབ་བྱས་པའི་རྗེས་སུ། སྐར་ཚོགས་མ་ལག་ཐམས་ཅད་ཀྱང་ང་ཚོ་དང་ཇེ་རིང་དུ་འགྲོ་བཞིན་ཡོད་པ་དང་། མ་ཟད་དེ་དག་ཇི་ཙམ་གྱིས་རིང་དུ་སོང་བ་དེ་ཙམ་གྱིས་རིང་དུ་འགྲོ་ཚད་དེ་ཇེ་མགྱོགས་ལ་འགྲོ་བཞིན་ཡོད་པར་ཤེས་རྟོགས་བྱུང་། ༡༩༢༩ལོར། ཁོས་ཕྱི་གྱེས་མགྱོགས་ཚད་དང་སྐར་ཚོགས་བར་གྱི་རྒྱང་ཐག་རིང་ཐུང་དང་འབྲེལ་བའི་གཏན་སྲོལ་དང༌།
མ་ཟད་འཇིག་རྟེན་འདི་ཉིད་ཇེ་ཆེ་ལ་འགྲོ་བཞིན་ཡོད་པའི་མཇུག་སྡོམ་ཐུབ་ནས་གསལ་བསྒྲགས་བྱས། གལ་སྲིད་འདི་ཉིད་དངོས་གནས་ཤིག་ཡིན་ན། འཇིག་རྟེན་འདི་འདས་པའི་དུས་སུ་ནི་ཤིན་ཏུ་ཆུང་ངུ་ཞིག་ཡིན་དགོས་པ་རེད། དངོས་གནས་བྱས་ན་གལ་སྲིད་ང་ཚོས་ཤིན་ཏུ་རྒྱང་རིང་གི་འདས་པ་ལ་ཕྱི་ལོག་བྱས་ན། འཇིག་རྟེན་འདི་ཉིད་ཀྱི་ཐོག་གི་དངོས་པོ་ཡོད་དོ་ཅོག་ཐམས་ཅད་བསམ་གྱིས་མི་ཁྱབ་པའི་སྟུག་ཚད་དང་དྲོད་ཚད་ཀྱི་སྒོ་ནས་བསམ་གྱིས་མི་ཁྱབ་པའི་གོ་ས་ཆུང་ངུ་ཞིག་གི་ཐོག་ཏུ་སྤུང་ཡོད་པ་དང་། མ་ཟད་གལ་སྲིད་འདས་པ་ལ་འདངས་ངེས་སུ་ཕྱི་ལོག་བྱེད་ཐུབ་ན། དངོས་པོ་ཐམས་ཅད་ཀྱི་ཐོག་མ་དེ་ཡང་དེ་ན་ཡོད་པ་ཡིན། ང་ཚོས་ད་ལྟ་དེ་ལ་འབར་གས་ཆེན་པོ་ཞེས་འདོགས་པར་བྱེད་པ་ཡིན་ནོ།།
འཇིག་རྟེན་འདི་ཉིད་ཇེ་ཆེ་ལ་འཕེལ་བཞིན་ཡོད་པའི་ལྟ་བ་འདི་ནི་ཤིན་ཏུ་ངོ་མཚར་བ་ཞིག་རེད། དཔེར་ན། མི་རྣམས་ཀྱིས་གྱང་དེ་ཕར་བཤིག་པ་དང་། སྔོན་ཆད་མོན་ཆ་རའི་སྡོང་པོ་ཆེན་པོ་ཡོད་པའི་གནས་དེ་ལ་ཁྲུས་ཁང་ཞིག་སྐྲུན་པ་དེ་ལྟ་བུའི་ཚུལ་གྱིས་འཇིག་རྟེན་འདི་ཉིད་ཇེ་ཆེ་ལ་འཕེལ་བཞིན་ཡོད་ཅེས་བཤད་པ་མ་ཡིན་གྱི། དེ་ལས་ཀྱང་གནད་ལ་ཁེལ་བའི་སྒོ་ནས་བཤད་ན།
འཇིག་རྟེན་འདི་ཉིད་ཀྱི་ནང་གི་གནས་གང་ཡིན་ཐམས་ཅད་ཀྱི་བར་གྱི་བར་ཐག་དེ་ཇེ་རིང་ལ་འགྲོ་བཞིན་ཡོད་ཅེས་པའི་དོན་ཡིན་གྱི། བར་སྟོང་ཁོ་རང་ཇེ་ཆེ་ལ་འགྲོ་བ་བཞིན་ཡོད་ཅེས་པའི་དོན་ནི་མ་ཡིན་ནོ། །དུས་རབས་ཉི་ཤུ་པའི་ལོ་རབས་སུམ་ཅུ་པའི་ནང་ནས། འདོད་ཚུལ་འདི་ཉིད་རྩོད་གླེང་ཆེས་མང་པོ་དང་འགྲོགས་ནས་རང་མདངས་ཕྱི་ལ་མངོན་པ་ཡིན་ལ། དེ་ཉིད་བློ་ལ་འཆར་བར་བྱེད་པའི་ཐབས་ཆེས་ལེགས་པ་དེ་ནི་ཁམ་པི་རིད་ཅུས་སློབ་ཆེན་གྱི་གནམ་དཔྱད་རིག་པ་བ་ཨེ་ས་ཨེ་ཏན་ཐུན་གྱིས་༡༩༣༡ལོར་ཤིན་ཏུ་གསལ་པོར་བཤད་པའི་དཔེ་དེ་ཉིད་ཡིན། ཨེ་ཏན་ཐུན་གྱིས་འཇིག་རྟེན་འདི་ཉིད་ནི་ཇེ་ཆེ་ལ་འགྲོ་བཞིན་པའི་དབུགས་ལྒང་ཞིག་གི་ཕྱི་ངོས་ཉིད་དུ་བསམ་པར་བྱེད་པ་དང་། སྐར་ཚོགས་མ་ལག་ཐམས་ཅད་ནི་དེའི་ཕྱི་ངོས་ཀྱི་ཐིག་ལེ་དེ་དག་ལ་དཔེར་བྱེད་པ་རེད། དཔེ་རིས་འདི་ཉིད་ཀྱིས་ཤིན་ཏུ་གསལ་པོའི་སྒོ་ནས་རྒྱང་རིང་སྐར་ཚོགས་མ་ལག་དེ་ཉེ་སའི་སྐར་ཚོགས་མ་ལག་ལས་ཕྱི་གྱེས་བྱེད་མགྱོགས་པའི་རྒྱུ་མཚན་དེ་ལ་འགྲེལ་བཤད་བྱེད་ཐུབ་པ་རེད། དཔེར་ན། གལ་སྲིད་དབུགས་ལྒང་གི་ཚངས་ཐིག་ཕྱེད་དེ་དུས་ཚོད་རེ་ལ་ལྡབ་རེ་འཕར་བ་ཡིན་ན། དབུགས་ལྒང་གི་ཐོག་གི་སྐར་ཚོགས་མ་ལག་གཉིས་ཀྱི་བར་ཐག་ཐམས་ཅད་ཀྱང་ལྡབ་རེ་འཕར་འགྲོ་བ་ཡིན།
གལ་སྲིད་སྐར་ཚོགས་མ་ལག་གཉིས་ཀྱི་དུས་གང་ཡང་རུང་བ་ཞིག་གི་བར་ཐག་དེ་ཨིན་ཚུན་གཅིག་ཡིན་ན། དུས་ཚོད་གཅིག་གི་རྗེས་སུ་དེ་དག་གི་བར་ཐག་དེ་ཨིན་ཚུན་གཉིས་ལ་འགྱུར་འགྲོ་བ་ཡིན་ལ། དེ་དག་ནི་དུས་ཚོད་རེ་ལ་ཨིན་ཚུན་རེའི་མགྱོགས་ཚད་ཀྱི་སྒོ་ནས་ཕན་ཚུན་སོ་སོར་གྱེས་འགྲོ། འོན་ཀྱང་དེ་དག་ཨིན་ཚུན་གཉིས་རེ་གྱེས་སོང་ན། དུས་ཚོད་གཅིག་གི་རྗེས་སུ་ཨིན་ཚུན་བཞི་ཐམ་པ་གྱེས་ཟིན་ཡོད་ལ། དེ་ལ་དུས་ཚོད་རེ་ལ་ཨིན་ཚུན་གཉིས་རེའི་མགྱོགས་ཚད་ཀྱི་སྒོ་ནས་ཕན་ཚུན་སོ་སོར་གྱེས་འགྲོ་བ་མངོན་འོང་། འདི་ནི་ཧ་པན་གྱིས་ཤེས་རྟོགས་བྱུང་བའི་སྐར་ཚོགས་ཇི་ཙམ་གྱིས་རྒྱང་རིང་ན། དེ་དག་ང་ཚོ་དང་བྲལ་བའི་མགྱོགས་ཚད་དེ་ཡང་དེ་ཙམ་གྱིས་ཆེ་བ་ཡིན་ཞེས་པའི་དེ་ཉིད་ཀྱི་དོན་དངོས་དེ་ཡིན་ནོ།།
བར་སྟོང་རྒྱ་ཇེ་ཆེ་ལ་སོང་བ་དེས་དཔེར་ན་སྐར་ཚོགས་མ་ལག་དང་། དེ་བཞིན་དུ་བརྟན་སྐར།
ཀུ་ཤུ་དང་། རྡུལ་ཕྲན་སོགས་དེ་ལས་གཞན་པ་ཤུགས་གང་ཡང་རུང་བ་ཞིག་གིས་ལྷན་ཅིག་ཏུ་བསྡོམས་པའི་དངོས་པོ་རྣམས་ཀྱི་བོང་ཚད་ཆེ་ཆུང་གི་ཚད་དེ་ལ་ཤུགས་རྐྱེན་གང་ཡང་མི་བྱེད། འདི་ཤེས་པ་ཤིན་ཏུ་གལ་ཆེ་བ་ཡིན། དཔེར་ན། གལ་སྲིད་ང་ཚོས་དབུགས་ལྒང་གི་ཐོག་ཏུ་ཟླུམ་ཀོར་ཞིག་གིས་སྐར་ཚོགས་མ་ལག་ཚོགས་པ་ཞིག་སྐོར་བར་བྱེད་ཅིང་། དེས་དབུགས་ལྒང་ཇེ་ཆེ་ལ་འགྲོ་བའི་སྐབས་སུ། ཟླུམ་ཀོར་དེ་ཉིད་ཇེ་ཆེ་ལ་མི་འགྲོ། དེ་ལས་ལྡོག་ཏེ། སྐར་ཚོགས་མ་ལག་རྣམས་འཐེན་ཤུགས་ཀྱིས་བཅིངས་པས་དབུགས་ལྒང་ཡར་འཕེལ་བའི་སྐབས་སུ་ཟླུམ་ཀོར་དང་དེའི་ནང་དུ་ཡོད་པའི་སྐར་ཚོགས་མ་ལག་རྣམས་ཀྱི་དབྱིབས་དང་བོང་ཚད་མི་འགྱུར་བ་ཡིན་ནོ། །དེའི་རྒྱུ་མཚན་ཡང་ཚད་འཇལ་བྱེད་པའི་ལག་ཆ་དེ་ལ་གཏན་འཇག་གི་ཚད་དང་ལྡན་པའི་སྐབས་ཁོ་ན་ལ།
ཡར་འཕེལ་བཞིན་པ་དེ་ཤེས་ཐུབ་པ་ཡིན། དོན་འདི་ཉིད་ཤེས་པ་ཡང་ཤིན་ཏུ་གཙོ་ཆེ་བ་ཡིན།
གལ་སྲིད་དངོས་པོ་ཐམས་ཅད་ཀྱང་རང་དབང་གི་སྒོ་ནས་ཡར་འཕེལ་བཞིན་པ་ཡིན་ན། དེ་ལྟ་ན་ང་ཚོ་དང་། ང་ཚོའི་འཇལ་བྱེད། ང་ཚོའི་ཚོད་ལྟ་ཁང་སོགས་ཐམས་ཅད་བསྡུར་ཚད་གཅིག་པའི་སྒོ་ནས་ཡར་འཕེལ་འགྲོ་བ་ཡིན་ལ། དེ་ལྟ་ན་ང་ཚོས་སྔར་དང་མི་མཚུངས་པ་གང་ཡང་མཐོང་མི་ཐུབ་པར་འགྱུར་འགྲོ་བ་ཡིན་ནོ།།
འཇིག་རྟེན་ཡར་འཕེལ་བཞིན་པ་ཡིན་ཞེས་པའི་དོན་དེ་ཨེ་ཡན་སེ་ཐན་ལ་ལྟོས་ནས་བཤད་ན་གནས་ཚུལ་གསར་པ་གསར་རྐྱང་ཞིག་རེད། དེ་ལྟ་ནའང་ཧ་པན་དཔྱད་རྩོམ་འཇིག་རྟེན་ལ་ན་ལ་བྱུང་བའི་ལོ་འགའ་ཡི་སྔོན་ནས། སྐར་ཚོགས་མ་ལག་རྣམས་ཕན་ཚུན་སོ་སོར་གྱེས་ནས་འགུལ་སྐྱོད་བྱེད་བཞིན་ཡོད་སྲིད་པའི་དོན་དེ་བསྟན་ནས་ལོ་འགའ་ཤས་སོང་ཟིན་པ་རེད། འབྱུང་སྲིད་པའི་དོན་དེ་དང་འབྲེལ་བའི་འདོད་ཚུལ་དེ་ནི་ཨེ་ཡན་སེ་ཐན་རང་ཉིད་ཀྱི་མཉམ་བྱ་རྩིས་ཕྲེང་ལས་བྱུང་བའི་རིག་གཞུང་ལ་བརྟེན་པ་ཡིན། ༡༩༢༢ལོར། ཨུ་རུ་སུ་ཡི་དངོས་ཁམས་རིག་པ་བ་དང་གྲངས་རྩིས་རིག་པ་བ་ཨ་ལི་སེན་ཏར་ཝུ་ར་ཏི་མན་གྱིས་གྲངས་རྩིས་དེ་ཤིན་ཏུ་སླ་འགྱུར་ཅན་དུ་བྱེད་དུ་རུང་བའི་ཆ་བཞག་གཉིས་ཀྱི་ཐོག་ཏུ་གཞིར་བྱས་པའི་འཇིག་རྟེན་དཔེ་རྣམ་ཞིག་ལ་ཞིབ་འཇུག་བྱས་པས། འཇིག་རྟེན་དེ་ནི་ཁ་ཕྱོགས་ཐམས་ཅད་ནས་ཀུན་ནས་མཚུངས་པར་མངོན་པ་དང་། དེ་བཞིན་དུ་བརྟག་དཔྱད་བྱ་ཡུལ་གྱི་གནས་གང་གི་ནང་བལྟས་ན་ཡང་དེ་འདྲ་ཞིག་ཡིན་པར་འདོད།
འཇིག་རྟེན་འདི་གནས་ཐམས་ཅད་ནས་གཅིག་གྱུར་ཞིག་མིན་པས། ཝུ་ར་ཏི་མན་གྱི་ཆ་བཞག་དང་པོ་དེ་མཐའ་གཅིག་ཏུ་ཡང་དག་པ་ཞིག་མིན་པ་ང་ཚོས་ཤེས་སླ་བ་རེད། ང་ཚོས་སྟེང་ཕྱོགས་སུ་ལྟ་ཙམ་བྱས་ན། ཉི་མ་དེ་མཐོང་སྲིད། ཕྱོགས་གཞན་ཞིག་ནས་ནི་ཟླ་བའམ་ཡང་ན། གནས་སྤོ་བྱེད་བཞིན་པའི་ཁྲག་འཇིབ་འདྲེ་རྒན་བྱ་མ་བྱིའུ་ཁྱུ་ཞིག་ཡིན་སྲིད། འོན་ཀྱང་ཐ་ན་སྐར་ཚོགས་མ་ལག་གི་བར་ཐག་ལས་ཆེས་ཆེ་བའི་ཚད་ཀྱི་འོག་ནས་བལྟས་ན། འཇིག་རྟེན་འདི་ཁ་ཕྱོགས་ཐམས་ཅད་ནས་ཕལ་ཆེར་མཚུངས་པར་དངོས་གནས་སྣང་འོང་བ་ཡིན། འདི་ནི་ནགས་ཚལ་ཞིག་ལ་སྟེང་ནས་འོག་ཏུ་ཐུར་ལྟ་བྱེད་པ་དང་མཚུངས། གལ་སྲིད་ཁྱོད་འདངས་ངེས་སུ་ཉེ་བར་གནས་ཡོད་ན། ལོ་མ་རེ་རེ་བཞིན་སོ་སོར་འབྱེད་ཐུབ་པའམ་ཡང་ན་ཤིང་སྡོང་དང་དེ་བཞིན་དུ་དེའི་བར་གྱི་བར་སྟོང་རྣམས་སོ་སོར་འབྱེད་ཐུབ། དེ་ལྟ་ནའང་ཁྱོད་རང་ཤིན་ཏུ་མཐོན་པོ་ལ་གནས་པས་མཐེ་བོང་སྣར་བས་ཀྱང་ཨིན་ལེ་གྲུ་བཞི་མ་གསུམ་ཙམ་གྱི་ཤིང་གཡོར་ཐུབ་པའི་ས་ལ་གནས་ཡོད་ན། ནགས་ཚལ་དེ་ཡང་སྔོ་ལྗང་ལིང་པོ་གཅིག་ཏུ་མཐོང་བར་འགྱུར་འོང་བས། ནགས་ཚལ་དེ་ཚད་དེ་ཙམ་གྱི་ཐོག་ནས་གཅིག་གྱུར་ཞིག་རེད་ཅེས་ང་ཚོས་ཟེར་རུང་བ་ཡིན་ནོ།།
རང་ཉིད་ཀྱི་ཆ་བཞག་ལ་བརྟེན་ནས། ཝུ་ར་ཏི་མན་གྱིས་ཨེ་ཡན་སེ་ཐན་གྱི་མཉམ་བྱ་རྩིས་ཕྲེང་གི་གྲོལ་བ་གཅིག་ཤེས་རྟོགས་བྱུང་བ་དང༌། གྲོལ་བ་དེའི་ནང་ནས་འཇིག་རྟེན་དེ་ཡར་འཕེལ་བཞིན་ཡོད་པ་ཡིན་ནོ། །དེའི་རྗེས་སུ་མི་རིང་བར། ཧ་པན་གྱིས་དེ་འདྲའི་ཡར་འཕེལ་དེ་ནི་ཡང་དག་འཁྲུལ་མེད་ཅིག་ཡིན་པར་ཤེས་རྟོགས་བྱུང༌། ཁྱད་པར་དུ་ཝུ་ར་ཏི་མན་གྱི་འཇིག་རྟེན་དཔེ་རྣམ་དེ་ནི་ཆེ་ཆུང་གི་ཚད་ཀླད་ཀོར་ནས་འགོ་རྩོམ་པ་དང་། མ་ཟད་ཡར་འཕེལ་དེ་འཐེན་ཤུགས་ཀྱིས་དལ་དུ་བཅུག་སྟེ། མཐར་རང་ལུས་ལ་ཐིམ་ཏེ་རྡིབ་སྡུད་དུ་གྱུར་བ་ཡིན་ནོ། །༼མཇུག་འབྲས་ལ། ཨེ་ཡན་སེ་ཐན་མཉམ་བྱ་རྩིས་ཕྲེང་ལ་ད་དུང་ཡང་དེ་ལས་གཞན་པའི་གྲོལ་བ་རིགས་གཉིས་དང་ལྡན་པ་དེ་ཡང་ཝུ་ར་ཏི་མན་གྱི་དཔེ་རྣམ་ཆ་བཞག་གི་འདོད་ཚུལ་དེ་དང་མཐུན་ཐུབ། དེའི་ནང་གི་གཅིག་ནི་ཅུང་ཟད་དལ་དུ་འགྲོ་བ་ཡོད་མོད་ཀྱི་དེ་ནི། རྟག་པར་ཡར་འཕེལ་དུ་འགྱུར་འགྲོ་བའི་འཇིག་རྟེན་ཞིག་ཡིན་ལ། གཞན་ཞིག་ནི་འཕེལ་ཚད་དེ་ཀླད་ཀོར་ལ་ཕྱོགས་པར་དལ་དུ་འགྲོ་བ་ཡིན། འོན་ཀྱང་ཀླད་ཀོར་གྱི་ཐོག་ཏུ་བསླེབ་པ་ནི་ནམ་ཡང་མི་སྲིད་དོ།།༽
ཝུ་ར་ཏི་མན་གྱིས་ཞིབ་འཇུག་འདི་ཉིད་བྱས་ཟིན་ནས་ལོ་འགའ་ཡང་མ་སོང་བར་ཚེ་ཡི་དུས་བྱས། དེ་ནས་ཧ་པན་གྱིས་ཤེས་རྟོགས་བྱུང་ཟིན་པའི་རྗེས་སུ་ད་གཟོད་མི་རྣམས་ཀྱིས་ཝུ་ར་ཏི་མན་གྱི་བསམ་བློ་དེ་ཤེས་པར་གྱུར། དེ་ལྟ་ནའང་། ཇོ་ཇི་ལི་མེ་ཐི་ཞེས་པའི་དངོས་ཁམས་རིག་པའི་དགེ་རྒན་ཆེན་མོ་ཞིག་ཀྱང་ཡིན་ལ་ར་མའི་གནམ་བདག་ཆོས་ལུགས་ཀྱི་སློབ་དཔོན་ཞིག་ཀྱང་ཡིན་པ་དེས་༡༩༢༧ལོར་དེ་དང་རིགས་མཐུན་པའི་ལྟ་བ་ཞིག་བསྟན་པར་བྱས། དེ་ཡང་གལ་སྲིད་ཁྱོད་རང་འཇིག་རྟེན་ལོ་རྒྱུས་ལ་བརྒྱུད་ནས་འདས་པ་ཡར་འདེད་བྱས་ན། དེ་ནི་གསར་སྐྱེས་བྱུང་བའི་ཐོག་མའི་སྐད་ཅིག་གི་བར་དུ་ཇེ་ཆུང་ལ་འགྲོ་བ་ཡིན་ཞེས་བསྟན་ཡོད། དེ་ནི་དེ་རིང་གི་འབར་གས་ཆེན་པོའི་སྐད་ཅིག་མ་ཞེས་འབོད་པ་དེ་ཉིད་ཡིན་ནོ།།
མི་ཐམས་ཅད་ཀྱང་འབར་གས་ཆེན་པོ་ཞེས་པའི་དཔེ་རིས་དེ་ལ་མོས་པ་ཡོད་པས་ཁྱབ་པ་ལྟ་བུ་ཞིག་ག་ལ་ཡིན། དངོས་གནས་བྱས་ན། འབར་གས་ཆེན་པོ་ཞེས་པའི་ཐ་སྙད་འདི་༡༩༤༩ལོར་ཁམ་པི་རིད་ཅུས་སློབ་ཆེན་གྱི་དངོས་ཁམས་རིག་པ་བ་ཝུ་རེ་ཏི་ཧོ་ཡེ་ཡིས་གསར་བཟོ་བྱས་པ་ཞིག་རེད། ཁོས་ནི་འཇིག་རྟེན་འདི་རྟག་པར་ཡར་འཕེལ་འགྲོ་བ་ཡིད་ཆེས་ཟབ་མོ་ཡོད་པས། ཟུར་ཟའི་ཐ་སྙད་འདི་ཉིད་བེད་སྤྱོད་བྱེད་པ་ཡིན་ནོ། །འདོད་ཚུལ་འདི་ཉིད་ལ་རྒྱབ་སྐྱོར་བྱེད་པའི་ཐད་ཀར་གྱི་ཚད་ལེན་ཆེས་ཐོག་མ་དེ་༡༩༦༥ ལོ་ལ་སླེབ་པ་ན་ད་གཟོད་བྱུང་། ཞིབ་དཔྱད་དེས་མཁའ་དབྱིངས་ཡོངས་ལ་མི་གསལ་བའི་རླབས་ཕྲན་རྒྱབ་ལྗོངས་ཞིག་གིས་ཁྱབ་ནས་ཡོད་པར་ཤེས་པར་གྱུར། འདི་འདྲའི་རླབས་ཕྲན་རྒྱབ་ལྗོངས་འགྱེད་འཕྲོའམ་བསྡུས་མིང་ལ་རྗེ་ཨེམ་སྦེ་ཨར་ ཟེར་བ་དེ་དང་ཁྱོད་རང་གི་རླབས་ཕྲན་ཐབ་ཀའི་ནང་གི་རླབས་ཕྲན་དེ་གཉིས་ནི་མཚུངས་པ་ཡིན། འོན་ཀྱང་རླབས་ཕྲན་ཐབ་ཀའི་ནང་གི་དེ་ཤུགས་ཆུང་བ་ཙམ་ཞིག་རེད། ཁྱོད་ཀྱིས་བརྙན་འཕྲིན་དེ་གློག་སྒོ་ཕྱེས་ནས་བེད་སྤྱོད་མི་བྱེད་པའི་བརྒྱུད་ལམ་ཞིག་གི་ཐོག་ཏུ་སྒྲིག་ན། རྗེ་ཨེམ་སྦེ་ཨར་དེ་མཐོང་ཐུབ། དེ་ཡང་ཁྱོད་ཀྱིས་འཆར་ཡོལ་གྱི་ཐོག་ནས་དཀར་ཐིག་མང་པོ་ཞིག་ཡོད་པར་མཐོང་བ་དེ་དག་གི་ནང་ནས་བརྒྱ་ཆ་འགའ་ཞིག་ནི་དེས་དྲངས་པ་ཡིན།
འགྱེད་འཕྲོ་འདི་ཉིད་ནི་པེར་ཚོད་ལྟ་ཁང་གི་ཚན་རིག་པ་གཉིས་ཀྱིས་རྩོལ་བ་ཆེན་པོའི་སྒོ་ནས་ཁོང་ཚོའི་རླབས་ཕྲན་གནམ་སྐུད་ལས་འོང་བའི་སྐྱོན་ཆ་བསལ་བར་བྱེད་པའི་སྐབས་སུ་སྟེས་དབང་གིས་གསར་མཐོང་བྱུང་བ་ཞིག་རེད། དང་པོའི་སྐབས་སུ་ཁོང་ཚོས་སྐྱོན་ཆ་འདི་དག་ནི་ཚོད་ལྟའི་སྒྲིག་ཆས་ཀྱི་ཐོག་གི་ཕུན་རོན་བྲུན་གྱིས་དྲངས་པ་ཡིན་བསམས་པར་བྱས་མོད། དེ་ལྟ་ནའང་ཁོང་ཚོའི་གནོད་སྐྱོན་དེ་ལ་དེ་ལས་ཀྱང་ཡིད་དུ་འོང་བའི་འབྱུང་ཁུངས་ཡོད་པར་མཇུག་འབྲས་ལས་གསལ་བར་གྱུར། རྗེ་ཨེམ་སྦེ་ཨར་ནི་འབར་གས་ཆེན་པོའི་རྗེས་ཀྱི་དུས་ཤིན་ཏུ་ཐུང་ངུའི་ནང་དུ་ཡོད་མྱོང་བའི་ཤིན་ཏུ་ཚ་བ་དང་ཤིན་ཏུ་སྤུས་ཚད་དང་ལྡན་པ་དེ་ཡང་ཐོག་མའི་འཇིག་རྟེན་གྱིས་བཞག་པར་བྱས་པའི་འགྱེད་འཕྲོ་ཞིག་ཡིན། འཇིག་རྟེན་འཕེལ་རིམ་བཞིན་དེ་ཉིད་ཀྱི་དྲོད་ཚད་དེ་ཇེ་དམའ་ལ་སོང་ཏེ། ད་ལྟ་ང་ཚོས་མཐོང་བའི་ཉམས་ཆུང་བའི་ལྷག་ལུས་འདི་ཙམ་གྱི་བར་དུ་གྲང་མོར་གྱུར།
ད་ལྟ་རླབས་ཕྲན་འདི་དག་གིས་ཁྱོད་ཀྱི་ཟས་རིགས་རྣམས་ཕལ་ཆེར་སེ་དྲོད་-༢༧༠ སྟེ་ལྟོས་མེད་དྲོད་ཚད་ཁེ་༣ཙམ་དུ་སྲོ་ཐུབ་ཀྱང་། ལོ་ཏོག་འགས་རྔོས་བྱེད་པ་ལ་ནི་བེད་སྤྱོད་གང་ཡང་མེད་དོ།།
གནམ་དཔྱད་རིག་པ་བ་རྣམས་ཀྱིས་ད་དུང་ཡང་རབ་ཏུ་ཚ་ལ་ཤིན་ཏུ་ཕྲ་བའི་ཐོག་མའི་འཇིག་རྟེན་གྱི་འབར་གས་ཆེན་པོའི་དཔེ་རིས་ལ་རྒྱབ་སྐྱོར་བྱེད་ཐུབ་པའི་ཁྱད་གཤིས་མཚོན་རྟགས་གཞན་ཡང་ཤེས་རྟོགས་བྱུང་ཡོད། དཔེར་ན། ཆེས་ཐོག་མའི་སྐར་མ་གཅིག་ཙམ་གྱི་གཡས་གཡོན་གྱི་སྐབས་སུ་འཇིག་རྟེན་འདི་དཔེ་མཚོན་གྱི་བརྟན་སྐར་དཀྱིལ་སྙིང་ལས་ཀྱང་ཚ་ཆེ་བ་ལྟ་བུ་ཡིན།
དེའི་དུས་ཀྱི་འཇིག་རྟེན་རིལ་པོ་དེ་རྡུལ་སྙིང་མཉམ་འདྲེས་ཚུར་སྣང་ཐབ་ཀ་ཞིག་ཡིན་ལ། འཇིག་རྟེན་འདི་འདངས་ངེས་སུ་ཡར་འཕེལ་བ་དང་མ་ཟད་ཇེ་གྲང་ལ་སོང་བ་ན། དེ་འདྲའི་ཚུར་སྣང་དེ་ཡང་རྒྱུན་ཆད་པར་གྱུར། དེ་ལྟ་ན་འདི་ཉིད་ཀྱིས་ད་ལྟའི་འཇིག་རྟེན་གྱི་གྲུབ་ཆའི་གཙོ་བོ་ཧའེ་རྡུལ་ཡིན་ཞིང་། འོན་ཀྱང་ད་དུང་ཡང་ཕལ་ཆེར་བརྒྱ་ཆ་ཉེར་གསུམ་ཙམ་གྱི་ཧེལ་རྡུལ་དང་ལིས་རྡུལ་ཕྲན་དང་ཡང་ལྡན་པ་༼དེ་ལས་ཀྱང་ལྕི་བའི་གཞི་རྒྱུ་ཐམས་ཅད་ནི་རྗེས་སུ་བརྟན་སྐར་གྱི་ནང་ནས་གྲུབ་པ་ཡིན༽ཡིན་ཞེས་རིག་གཞུང་གིས་སྔོན་དཔོག་བྱེད་དོ། །དེ་ལྟ་ན་རྩིས་རྒྱག་གི་མཇུག་འབྲས་འདི་དང་ང་ཚོས་དཔྱད་ཞིབ་ཐུབ་པའི་ཧེལ་དང་། ཧའེ་དང་ལིས་རྡུལ་གྱི་འདུས་ཚད་དེ་ཤིན་ཏུ་འགྲིག་པ་ཡིན་ནོ།།
ཧེལ་འདུས་ཚད་ཀྱི་ཚད་ལེན་དང་དེ་བཞིན་དུ་རྗེ་ཨེམ་སྦེ་ཨར་ཀྱིས་ཆེས་ཐོག་མའི་འཇིག་རྟེན་འབར་གས་ཆེན་པོའི་དཔེ་རིས་ལ་མི་རྣམས་ཡིད་ཆེས་པར་བྱེད་པའི་སྒྲུབ་བྱེད་མཁོ་འདོན་བྱས། དེ་ལྟ་ནའང་མི་རྣམས་ཀྱིས་འབར་གས་ཆེན་པོའི་དཔེ་རིས་དེ་ཐོག་མའི་འཇིག་རྟེན་གྱི་ངོ་བོ་ལ་ནུས་ལྡན་གྱི་འགྲེལ་བཤད་ཅིག་ཡིན་པར་ལྟ་བར་བྱེད་རུང་མོད། འོན་ཀྱང་ཨེ་ཡན་སེ་ཐན་རིག་གཞུང་གིས་བསྟན་པ་དེ་ཉིད་འཇིག་རྟེན་འབྱུང་ཁུངས་ཀྱི་དཔེ་རིས་དངོས་དེ་ཡིན་སྙམ་པ་ནི་ནོར་འཁྲུལ་ཞིག་ཡིན་ཞེས་པའི་དོན་ཡིན། དེའི་རྒྱུ་མཚན་ཡང་ཁྱབ་ཆེ་བའི་ལྟོས་བཅས་སྨྲ་བས་དེ་འདྲའི་དུས་ཤིག་ཡོད་མྱོང་བ་དང་། དེའི་དུས་སུ་འཇིག་རྟེན་གྱི་དྲོད་ཚད་དང༌། སྟུག་ཚད་དང་འཁྱོག་ཚད་ཐམས་ཅད་ཀྱང་ཚད་མེད་པ་ཞིག་ཡིན་པར་རྗེས་སུ་དཔག་པར་བྱས་ཡོད་ལ། དུས་དེ་ལ་གྲངས་རྩིས་རིག་པ་བ་རྣམས་ཀྱིས་མཚར་གནས་ཞེས་འདོགས་པར་བྱེད་པ་རེད། དངོས་ཁམས་རིག་པ་བ་ཞིག་ལ་ལྟོས་ནས་བཤད་ན། དེ་ཉིད་ཀྱིས་གནས་དེ་ནས་ཨེ་ཡན་སེ་ཐན་གྱི་རིག་གཞུང་དེ་ནུས་མེད་དུ་སོང་ཡོད་པར་མཚོན་པ་རེད། དེའི་ཕྱིར་ཡང་དེ་ནི་འཇིག་རྟེན་འདི་ཇི་ལྟ་བུའི་སྒོ་ནས་བྱུང་བའི་ཚུལ་བསྟན་པ་ལ་བེད་སྤྱོད་བྱེད་མི་རུང་བར། བྱུང་ཟིན་པའི་རྗེས་སུ་ཇི་ལྟ་བུ་སྒོ་ནས་རིམ་འགྱུར་བྱུང་ཚུལ་ལ་སྤྱད་འོས་པ་ཙམ་ཡིན་ནོ། །དེའི་ཕྱིར་ང་ཚོས་ཁྱབ་ཆེ་བའི་ལྟོས་བཅས་སྨྲ་བའི་མཉམ་བྱ་རྩིས་ཕྲེང་དང་མཁའ་གཟུགས་ཞིབ་དཔྱད་ཀྱི་མཇུག་འབྲས་ལ་བརྟེན་ནས་ཆེས་སྔ་རིམ་གྱི་འཇིག་རྟེན་ལ་རྒྱུས་ལོན་བྱེད་དུ་རུང་བ་ཡིན་མོད། འོན་ཀྱང་འབར་གས་ཆེན་པོའི་དཔེ་རིས་དེ་འཇིག་རྟེན་གྱི་ཐོག་མ་ལ་བེད་སྤྱོད་བྱེད་པ་ནི་ཡང་དག་པ་ཞིག་གཏན་ནས་མ་ཡིན་ནོ།།
དེའི་ཕྱིར། ང་ཚོ་དེ་མ་ཐག་ཏུ་འཇིག་རྟེན་གྱི་ཐོག་མ་ཇི་ལྟར་བྱུང་ཚུལ་གྱི་དོན་ལ་ཕྱི་ལོག་བྱེད།
འོན་ཀྱང་དེའི་སྔོན་དུ་ར་ཡར་འཕེལ་གྱི་མཚན་མ་དང་པོ་སྟེསྟེ། དངོས་ཁམས་རིག་པ་བ་རྣམས་ཀྱིས་ཐོལ་འཕེལ་ཞེས་འབོད་པའི་དོན་དེ་ཉིད་རྗོད་པར་བྱེད། གལ་སྲིད་ཁྱོད་རང་ཟིམ་པབ་ཝེ་ལ་གནས་སྡོད་བྱེད་མྱོང་ན་མ་གཏོགས། ཐ་སྙད་འདི་ལ་ཉན་ན་འབར་གས་ཀྱི་རང་བཞིན་དེ་ཙམ་མེད་པ་ཞིག་ཡིན་སྲིད། གནས་དེ་ནས་ཉེ་བའི་ཆར་དངུལ་ལོར་འགྲིམ་ཐལ་ཤོར་ནས་ལྡབ་ཁྲི་ཉིས་བརྒྱ་ཐམ་པ་འཕར་ཡོད། ཐ་ན་ཆེས་དོག་མཐའི་ཚོད་རྩིས་ཀྱི་དབང་དུ་བྱས་ན་ཡང་། འཇིག་རྟེན་ཐོལ་འཕེལ་གྱི་སྐབས་སུ། འཇིག་རྟེན་འདི་ཉིད་དུས་སྐར་ཆ་༠.༠༩༠.༠༠༠ ༠༠༠ ༠༠༠ ༠༠༠ ༠༠༠
༠༠༠ ༠༠༠ ༠༠༠ ༠༠༠ ༠༠༠ ༠༠༠
༠༡ལ། ལྡབ་༡ ༠༠༠ ༠༠༠ ༠༠༠ ༠༠༠ ༠༠༠ ༠༠༠ ༠༠༠
༠༠༠ ༠༠༠ ༠༠༠ འཕར་ཡོད། དེ་ནི་དཔེར་ན་ཚངས་ཐིག་ལ་ལི་སྨི་གཅིག་ཙམ་དང་ལྡན་པའི་དངུལ་སྒོར་ཞིག་གློ་བུར་དུ་འབར་གས་བྱུང་ནས་ཉི་མའི་ཁྱིམ་རྒྱུད་གཅིག་གི་ལྡབ་སྟོང་ཕྲག་ཙམ་དུ་ཆེ་རུ་སོང་བ་ལྟ་བུ་ཡིན། འདི་ཉིད་ལྟོས་བཅས་སྨྲ་བའི་འདོད་ཚུལ་དང་འགལ་ཡོད་པ་ལྟ་བུ་རེད། ལྟོས་བཅས་སྨྲ་བ་དེས་ནི་དངོས་པོ་གང་ཞིག་ཡིན་པའི་དབང་དུ་བཏང་ན་ཡང་འོད་ལས་མགྱོགས་པ་ཞིག་ཡོད་མི་སྲིད་པར་འདོད། འོན་ཀྱང་དེ་འདྲའི་མགྱོགས་ཚད་ཀྱི་ཆེ་མཐའ་དེ་བར་སྟོང་རང་ཉིད་ཀྱི་ཡར་འཕེལ་ལ་སྤྱད་པར་བྱེད་མི་རུང་ངོ་།།
འདི་འདྲའི་ཐོལ་འཕེལ་བྱུང་མྱོང་སྲིད་པའི་བསམ་བློ་དེ་ཐོག་མར་༡༩༨༠ཙམ་གྱི་ལོ་རབས་ཀྱི་ནང་དུ་བསྟན་པ་ཡིན། དེ་འདྲའི་བསམ་བློ་དེ་ཨེན་ཡན་སི་ཐན་གྱི་ཁྱབ་ཆེ་བའི་ལྟོས་བཅས་སྨྲ་བ་ལས་བརྒལ་བ་དང་། མ་ཟད་ནུས་རྡུལ་གྱི་ཕྱོགས་ཀྱི་དོན་འགའ་ཞིག་ལ་བསམ་བློ་གཏོང་བ་ལ་གཞིར་བྱས་པ་ཡིན། ནུས་རྡུལ་འཐེན་ཤུགས་སྨྲ་བ་དེ་ནི་ད་དུང་ཡང་ཆ་ཡོངས་སུ་རྫོགས་པ་ཞིག་མ་ཡིན་པས། དེའི་ཞིབ་ཕྲའི་གནས་རྣམས་ནི་ད་དུང་ཡང་ཞིབ་འཇུག་བྱེད་བཞིན་པའི་ནང་དུ་གནས་ཡོད། དེའི་ཕྱིར་དངོས་ཁམས་རིག་པ་བ་རྣམས་ཀྱིས་ཐོལ་འཕེལ་དེ་ཇི་ལྟ་བུའི་སྒོ་ནས་བྱུང་ཚུལ་དངོས་དེ་ད་དུང་གཏན་འབེབས་བྱེད་ཐུབ་མེད། དེ་ལྟ་ནའང་རིག་གཞུང་གི་དབང་དུ་བྱས་ན།
ཐོལ་འཕེལ་གྱིས་དྲངས་པའི་ཡར་འཕེལ་ནི་སྲོལ་རྒྱུན་གྱི་འབར་གས་ཆེན་པོའི་དཔེ་རིས་ཀྱིས་ཚོད་དཔག་བྱས་པ་ནང་བཞིན་དུ་མཐའ་གཅིག་ཏུ་ཆ་སྙོམས་པ་ལྟ་བུ་ཞིག་མ་ཡིན་ནོ། །སྒྲིག་མེད་རང་བཞིན་འདི་དག་གིས་རྗེ་ཨེམ་སྦེ་ཨར་ཀྱི་ཁ་ཕྱོགས་མི་མཚུངས་པ་སྣ་ཚོགས་པའི་ཐོག་གི་དྲོད་ཚད་དེ་ལ་འགྱུར་བ་ཕྲ་མོ་ཅུང་ཟད་རེ་འབྱུང་བར་བྱེད། དེ་འདྲའི་འགྱུར་བ་དེ་ནི་ཤིན་ཏུ་ཆུང་ཆེས་ནས། དུས་རབས་ཉི་ཤུ་པའི་ལོ་རབས་དྲུག་ཅུ་པའི་ནང་ནས་ད་དུང་དཔྱད་ཞིབ་ཚད་ལེན་བྱེད་མ་ཐུབ། དེ་ལྟ་ནའང་༡༩༩༢ལོར་ཐེངས་དང་པོ་ཨ་རིའི་རྒྱལ་ཁབ་མཁའ་སྤྱོད་མཁའ་འགྲུལ་སྤྱི་ཁྱབ་ཁང་ནཱ་སཱ་ ཀྱི་འཇིག་རྟེན་རྒྱབ་ལྗོངས་ཚད་ལེན་མཁན་སྲུང་སྐར་རྗེ་ཨེམ་སྦེ་ཨར་ཀྱིས་ཐེངས་དང་པོར་མཐོང་བ་དང་། རྗེས་སུ་ཡང་དེའི་རྗེས་འབྲང་བ་༢༠༠༡ལོར་འཕེན་གཏོང་བྱས་པའི་ཝི་ལི་ཁི་སན་རླབས་ཕྲན་དཔྱད་ཞིབ་སྲུང་སྐར་དྲ་པོ་ལོའུ་ཨེམ་ཨེད་པེ་ཀྱིས་ཀྱང་ཚད་ལེན་བྱེད་ཐུབ་ཡོད། དེའི་ཕྱིར། ད་ལྟ་ང་ཚོས་འབར་གས་ཆེན་པོ་བྱུང་མྱོང་བ་དངོས་གནས་ཡིད་ཆེས་བྱེད་པ་ཡིན་ནོ།།
མཚར་སྣང་བྱེད་དགོས་པ་ཞིག་ལ། རྗེ་ཨེམ་སྦེ་ཨར་ནང་གི་འགྱུར་བ་ཕྲ་མོ་དེ་ཐོལ་འཕེལ་གྱི་སྒྲུབ་བྱེད་གཙོ་བོ་དེ་ཡིན་མོད། འོན་ཀྱང་རྗེ་ཨེམ་སྦེ་ཨར་ ཀྱི་དྲོད་ཚད་སྙོམས་པོའི་རང་བཞིན་གྱི་མཛེས་སྡུག་དེ་ཉིད་ཐོལ་འཕེལ་གྱི་དོན་དེ་ལྟ་བ་གཙོ་ཆེན་ཞིག་ཏུ་འགྱུར་འགྲོ་བའི་རྒྱུ་མཚན་གཙོ་བོ་རུ་གྱུར། གལ་སྲིད་ཁྱོད་ཀྱིས་དངོས་པོ་ཞིག་གི་ཆ་ཤས་ཙམ་ཞིག་ཁོ་ན་ཁོ་རང་གི་ཉེ་འཁོར་གྱི་ཆ་ཤས་དེ་དག་ལས་དྲོད་ཆེ་ཙམ་བསྲོས་པ་དང་། དེ་ནས་ཅུང་ཟད་ངང་བསྒུགས་བྱས་ན། ཚ་བའི་གནས་དེ་གྲང་མོར་གྱུར་པ་དང་། ཉེ་འཁོར་གྱི་དངོས་པོ་དེ་དག་གི་དྲོད་ཚད་དེ་ཡང་དངོས་པོ་རིལ་པོ་དེའི་དྲོད་ཚད་དེ་ཆ་སྙོམས་པར་འགྱུར་གྱི་བར་དུ་ཅུང་ཟད་མཐོ་རུ་འགྲོ། དེ་དང་རིགས་མཐུན་པ། འཇིག་རྟེན་གྱི་དྲོད་ཚད་དེ་ཡང་མཐར་གཅིག་གྱུར་དུ་འགྱུར་འགྲོ་བར་མི་རྣམས་ཀྱིས་སྔོན་དཔག་བྱེད་ཐུབ་པ་ཡིན།
འོན་ཀྱང་རྒྱུད་རིམ་འདི་ལ་དུས་ཚོད་ཡུན་རིང་དགོས་པ་ཡིན་ལ། གལ་སྲིད་ཐོལ་འཕེལ་དེ་བྱུང་མྱོང་མེད་ན། འདི་འདྲའི་དྲོད་རྒྱུད་འདྲེན་བྱེད་པའི་མགྱོགས་ཚད་དེ་ལ་འོད་ཀྱི་མགྱོགས་ཚད་ལས་ཀྱང་མགྱོགས་པ་མེད་པས། བར་ཐག་ཤིན་ཏུ་རིང་པོས་ཆོད་པའི་གནས་དེ་རྣམས་ཀྱི་དྲོད་ཚད་དེ་ཆ་སྙོམས་དུ་འགྱུར་བའི་དུས་ཚོད་འདང་ངེས་ཤིག་འཇིག་རྟེན་འདི་ཉིད་ཀྱི་ལོ་རྒྱུས་ཀྱི་ནང་དུ་ཡོད་མི་སྲིད་པ་རེད། ཤིན་ཏུ་མྱུར་བའི་མགྱོགས་ཚད་༼ འོད་ཀྱི་མགྱོགས་ཚད་ལས་ཀྱང་ཤིན་ཏུ་མྱུར་བ༽
དང་ལྡན་པའི་ཐོལ་འཕེལ་གྱི་དུས་དེས་སྐྱོན་དེ་སྤོང་ཐུབ་པ་ཡིན། དེའི་རྒྱུ་མཚན་ཡང་ཐོལ་འཕེལ་གྱི་སྔོན་གྱི་ཆེས་ཕྲ་བའི་འཇིག་རྟེན་ལ་ཆ་སྙོམས་ཅན་དུ་འགྱུར་བའི་དུས་ཚོད་འདང་ངེས་སུ་ཡོད་པའི་དབང་གིས་ཡིན་ནོ།།
ཐོལ་འཕེལ་དེས་ཉུང་མཐར་ཡང་དོན་སྙིང་གཅིག་གི་ཐོག་ནས་འབར་གས་ཆེན་པོའི་ནང་གི་འབར་གས་དེ་ལ་འགྲེལ་བཤད་བྱས་པ་རེད། དེའི་དོན་ཡང་ཐོལ་འཕེལ་གྱིས་མཚོན་པའི་ཡར་འཕེལ་དེ་ཁྱབ་ཆེ་བའི་ལྟོས་བཅས་སྨྲ་བས་བཤད་པའི་སྲོལ་རྒྱུན་གྱི་འབར་གས་ཆེན་པོ་ལས་དུས་ཚོད་ཀྱི་ཐོག་ནས་ཐུན་མིན་ཞིག་ཡིན་ཆེ། གནད་ཀྱི་དོན་ནི། གལ་ཏེ་རིག་གཞུང་གི་ཐོག་གི་ཐོལ་འབར་དཔེ་རྣམ་དེ་ནུས་ལྡན་དུ་སྒྲུབ་པར་བྱེད་ཐུབ་དགོས་ན། འཇིག་རྟེན་གྱི་ཐོག་མའི་རྣམ་པ་དེ་ཆེས་ཐུན་མིན་དང་ཆེས་བསམ་གྱིས་མི་ཁྱབ་པའི་ཚུལ་ཞིག་ཡིན་པར་བསྟན་ཐུབ་དགོས། དེའི་ཕྱིར། སྲོལ་རྒྱུན་གྱི་ཐོལ་འཕེལ་རིག་གཞུང་གིས་དོགས་པའི་གནས་གཅིག་གི་སྐྱོན་སེལ་ཐུབ་ཡོད་མོད། དེ་ལྟ་ནའང་དེ་ལས་གཞན་པའི་དོགས་པའི་གནས་ཚུར་འདྲེན་པར་བྱས་ཡོད། དེ་ལ་འཇིག་རྟེན་གྱི་ཐོག་མའི་རྣམ་པ་ཆེས་ཤིན་ཏུ་ཁྱད་པར་བ་ཞིག་དགོས་པ་ཡིན་པས། འཇིག་རྟེན་གསར་འབྱུང་རིག་གཞུང་གིས་དུས་ཀླད་ཀོར་གྱི་སྐྱོན་དེ་ཇི་ལྟར་སྤང་བའི་ཚུལ་འཆད་པར་འགྱུར་རོ།།
ཨེ་ཡན་སེ་ཐན་གྱི་ཁྱབ་ཆེ་བའི་ལྟོས་བཅས་སྨྲ་བ་ལ་བརྟེན་ནས་འཇིག་རྟེན་གསར་འབྱུང་ལ་གསལ་བཤད་བྱེད་མི་ཐུབ་པས། གལ་སྲིད་འཇིག་རྟེན་གྱི་འབྱུང་ཁུངས་ལ་གསལ་བཤད་འཁྲུལ་མེད་ཅིག་བྱེད་དགོས་ན། དེ་ལས་ཀྱང་ཆ་ཡོངས་སུ་རྫོགས་པའི་རིག་གཞུང་ཞིག་གིས་ཁྱབ་ཆེ་བའི་ལྟོས་བཅས་སྨྲ་བའི་ཚབ་བྱེད་དགོས། ཁྱབ་ཆེ་བའི་ལྟོས་བཅས་སྨྲ་བ་དེ་འཐོར་ཞིག་ཏུ་མ་སོང་བའི་དབང་དུ་བཏང་ན་ཡང་། མི་རྣམས་ཀྱིས་ང་ཚོ་ལ་དེ་ལས་ཀྱང་ཆ་ཡོངས་སུ་རྫོགས་པའི་རིག་གཞུང་ཞིག་ཡོད་ཐུབ་པའི་རེ་བ་བྱེད་བཞིན་ཡོད། དེའི་རྒྱུ་མཚན་ཡང་ཁྱབ་ཆེ་བའི་ལྟོས་བཅས་སྨྲ་བས་ནུས་རྡུལ་གྱིས་དབང་བསྒྱུར་བྱས་པའི་ཕྲ་བའི་ཚད་ཀྱི་ཐོག་གི་དངོས་པོའི་སྒྲིག་གཞི་ལ་བསམ་བློ་གཏང་མེད་པའི་དབང་གིས་ཡིན། ལེའུ་བཞི་པའི་ནང་ནས་ནུས་རྡུལ་སྨྲ་བ་དེ་ནི་ཕྲ་བའི་ཚད་ཀྱི་ཐོག་གི་རང་བྱུང་ལ་གསལ་བཤད་བྱེད་པར་བེད་སྤྱོད་བྱེད་རྒྱུ་ཡིན་པར་བཤད་ཟིན་པ་བཞིན་ཡིན་པའི་དབང་གིས། བེད་སྤྱོད་རང་བཞིན་གྱི་ལྟ་ཟུར་ནས་བཤད་ན། འཇིག་རྟེན་རགས་པའི་སྒྲིག་གཞི་ལ་ཞིབ་འཇུག་བྱེད་པའི་ནང་ནས་ནུས་རྡུལ་སྨྲ་བ་ལ་ཤུགས་རྐྱེན་དེ་ཙམ་མེད། དེ་ལྟ་ནའང་ཁྱོད་ཀྱིས་དུས་ཚོད་དེ་འདས་པ་ལ་ཕྱི་ལོག་འདང་ངེས་སུ་བྱས་པ་དང་། འཇིག་རྟེན་འདི་ཡི་ཚད་དེ་ལི་སྨི་གཅིག་ཆ་དུང་ཕྱུར་དུང་ཕྱུར་དུང་ཕྱུར་དུང་ཕྱུར་བཅུ་ལ་བགོས་པའི་ཆ་གཅིག་ཙམ་ཡིན་པའི་ཕུ་ལམ་ཁི་ཡི་ཚད་ཙམ་དུ་ཆུང་བ་ན། ངེས་པར་དུ་ནུས་རྡུལ་སྨྲ་བའི་ཚད་དེ་ལ་བསམ་བློ་གཏང་དགོས་པ་ཡིན་ནོ།།
དེ་ལྟ་ན་ང་ཚོ་ལ་ད་དུང་ཡང་ནུས་རྡུལ་འཐེན་ཤུགས་སྨྲ་བ་ཆ་ཚང་བ་ཞིག་དང་མི་ལྡན་མོད།
འོན་ཀྱང་འཇིག་རྟེན་གྱི་འབྱུང་ཁུངས་དེ་ནི་ནུས་རྡུལ་གྱི་དོན་ཞིག་ནས་ཡིན་པར་ང་ཚོས་དངོས་གནས་ཤེས་ཟིན་པ་རེད། དེའི་ཕྱིར་དཔེར་ན་ང་ཚོས་མ་མཐར་ཡང་གནས་སྐབས་ཙམ་དུ། ནུས་རྡུལ་སྨྲ་བ་དང་ཁྱབ་ཆེ་བའི་ལྟོས་བཅས་སྨྲ་བ་གཉིས་མཉམ་སྦྲེལ་བྱས་ཏེ་ཐོལ་འཕེལ་རིག་གཞུང་ཞིག་འདྲེན་པར་བྱས་པ་ཇི་ལྟ་བ་དེ་བཞིན་དུ། གལ་སྲིད་ང་ཚོས་འདས་པའི་དུས་ཤིན་ཏུ་རིང་མོ་ཞིག་ལ་ཕྱི་ལོག་བྱེད་པ་དང་མ་ཟད་འཇིག་རྟེན་གྱི་འབྱུང་ཁུངས་སམ་ཐོག་མ་ལ་རྒྱུས་ལོན་བྱེད་དགོས་ན། ཁྱབ་ཆེ་བའི་ལྟོས་བཅས་སྨྲ་བའི་ཤེས་བྱ་དང་ནུས་རྡུལ་སྨྲ་བ་གཉིས་མཉམ་སྦྲེལ་བྱེད་དགོས་ངེས་ཡིན་ནོ།།
དེ་འདྲའི་ནང་གི་གནས་ལུགས་དེ་ཤེས་པར་བྱེད་དགོས་ན། འཐེན་ཤུགས་ཀྱིས་ཡུལ་དང་དུས་འཁྱོག་པར་བྱེད་པའི་རིགས་པ་དེ་ཉིད་ཀྱིས་གོ་བ་ལོན་དགོས། བར་སྟོང་འཁྱོག་པ་དེ་ནི་དུས་ཚོད་འཁྱོག་པ་ལས་ཅུང་ཟད་ཡིད་ལ་འཆར་སླ། འཇིག་རྟེན་འདི་ཉིད་སྟེགས་གྲུག་སྟེགས་བུའི་ཐོག་གི་ངོས་མཉམ་པོ་དེ་ཉིད་དུ་བསམ་པར་བྱེད། སྟེགས་བུ་འདི་ཉིད་ཀྱི་ངོས་ནི་མཉམ་པའི་བར་སྟོང་ཞིག་ཡིན་ཞིང་། དེ་ལ་ཉུང་མཐར་ཡང་རྩ་བ་གཉིས་དང་ལྡན་པ་ཡིན། གལ་སྲིད་ཁྱོད་ཀྱིས་སྟེགས་བུའི་ཐོག་ནས་སྤོ་ལོ་སྒྲིལ་བ་ན། དེ་ནི་དྲང་ཐིག་གཅིག་གི་ལམ་ནས་འགྲིལ་འགྲོ་བ་ཡིན། གལ་སྲིད་སྟེགས་བུའི་ངོས་འཁྱོག་པའམ་ཡང་ན་ཀོ་འབུར་ཡོད་ན། སྤོ་ལོ་དེ་འཁྱོག་ལམ་ནས་བགྲོད་པར་བྱེད་པ་དཔེར་ན་འོག་གི་དཔེ་རིས་བཞིན་ཡིན།
དཔེ་འདི་ཉིད་ཀྱི་ནང་ནས་སྟེགས་གྲུག་སྟེགས་བུ་དེ་ང་ཚོ་རང་ཉིད་ལས་གཞན་ཉིད་དུ་མཐོང་རྒྱུ་ཡོད་པའི་རྩ་བ་གསུམ་པ་ཞིག་ཏུ་འཁྱོག་པར་བྱེད་པ་ཡིན། དེའི་ཕྱིར་དེ་ནི་ཇི་ལྟ་བུའི་སྒོ་ནས་འཁྱོག་པར་གྱུར་པ་མཐོང་སླ། ང་ཚོ་ནི་རང་ཉིད་ཀྱི་ཡུལ་དུས་འདི་ལས་གཞན་ཞིག་ཏུ་སོང་ནས་དེ་ལ་ཚུར་ལྟ་བར་བྱེད་མི་ནུས་པའི་དབང་གིས། འཇིག་རྟེན་འདི་ཉིད་ཀྱི་ཡུལ་དུས་འཁྱོག་པ་དེ་ཉིད་བློ་ལ་འཆར་དཀའ་བ་ཡིན་ནོ། །དེ་ལྟ་ནའང་། འདི་ལས་ཀྱང་ཆེ་བའི་ཡུལ་དུས་གཞན་ཞིག་ཏུ་བགྲོད་མི་ཐུབ་པ་དང་མ་ཟད་འདི་ལས་ཀྱང་ཆེ་བའི་བར་སྟོང་གི་གྲིབ་གཟུགས་ལ་བརྟེན་ནས་ལྟ་བར་བྱེད་མི་ནུས་པའི་དབང་དུ་བཏང་ན་ཡང་། ཡུལ་དུས་འཁྱོག་ཚད་དེ་ནི་སྔར་བཞིན་དུ་བར་སྟོང་རང་ཉིད་ཀྱི་ནང་ནས་དེ་ཉིད་ཚད་ལེན་བྱེད་ཐུབ་པ་ཡིན། གྲོག་མ་ཆུང་ཆུང་ཞིག་སྟེགས་བུ་ཞིག་གི་ངོས་ལ་བཀག་ཡོད་ན། གྲོག་མ་དེ་སྟེགས་ངོས་དེ་ལས་གཞན་དུ་བགྲོད་ཐབས་མེད་མོད། བར་ཐག་དེ་ཞིབ་ཅིང་ཕྲ་བའི་སྒོ་ནས་ཟིན་བྲིས་སུ་བྱས་ན། གྲོག་མ་དེས་འཁྱོག་ཚད་དེ་ཚད་ལེན་བྱེད་ཐུབ་པ་ཡིན་ནོ། །དཔེར་ན། ངོས་མཉམ་པའི་བར་སྟོང་གི་ནང་དུ། སྒོར་དབྱིབས་ཀྱི་མཐའ་སྐོར་རིང་ཚད་དེ་ནི་དེའི་དཀྱིལ་བཤག་བྱས་པའི་ཚངས་ཐིག་གི་ལྡབ་གསུམ་ལྷག་ཙམ་ཡིན་༼ དེའི་ལྡབ་གྲངས་དངོས་དེ་ནི་ཨར་ཡིན༽ དེ་ལྟ་ནའང་། གལ་སྲིད་གྲོག་མས་མྱུར་ལམ་ནས་པར་རིས་གཡོན་པའི་སྟེགས་བུའི་ངོས་ཀྱི་དོང་གི་མཐའ་བསྐོར་ནས་སོང་ན། ཁོས་སོང་བའི་ལམ་ཐག་དེ་སྔོན་དཔག་བྱས་པ་ལས་ཀྱང་སུམ་ཆ་གཅིག་ཙམ་རིང་བར་ཤེས་འོང་། དངོས་གནས་བྱས་ན། དོང་དེ་འདང་ངེས་སུ་ཟབ་པ་ཞིག་ཡིན་ན། དོང་དེ་བསྐོར་ནས་འགྲོ་བ་ལས་བརྒལ་ཏེ་སོང་བ་ན་ཅུང་ཟད་ཉེ་བར་ཡོད་པར་གྲོག་མས་ཤེས་ཐུབ། ང་ཚོའི་འཇིག་རྟེན་གྱི་ནང་གི་འཁྱོག་པོ་ལ་ཡང་དེ་ལྟར་ཡིན་དུ་རུང་།
དེ་ཡང་དེས་ཚུལ་གང་ཡང་རུང་བ་ཞིག་གིས་བར་སྟོང་དེ་འཐེན་པའམ་ཡང་ན་སྡུད་པར་བྱས་ཏེ་གནས་གཉིས་ཀྱི་བར་གྱི་བར་སྟོང་དེའི་དབྱིབས་རྩིས་སམ་ཡང་ན་དབྱིབས་དེ་གཞན་དུ་བསྒྱུར་དུ་རུང་ལ། འདི་འདྲའི་ཚུལ་དེ་ནི་འཇིག་རྟེན་རང་ཉིད་ཀྱི་ནང་ནས་ཚད་ལེན་བྱེད་དུ་རུང་བ་ཡིན་ལ།
དུས་ཚོད་ཀྱི་ཡོ་འཁྱོག་དེ་ཡང་དེ་དང་རིགས་མཐུན་པའི་སྒོ་ནས་སྣར་བའམ་འཁུམ་པར་བྱེད་དུ་རུང་བ་ཡིན་ནོ།།
དོན་དེ་གོ་ཟིན་པའི་འོག་ཏུ། འཇིག་རྟེན་འབྱུང་ཁུངས་ཀྱི་དོན་ལ་སླར་ལོག་བྱས་ཏེ། མགྱོགས་ཚད་དམའ་བ་དང་ཞན་པའི་འཐེན་ཤུགས་དང་འབྲེལ་བའི་འོག་ནས་བར་སྟོང་དང་དུས་ཚོད་ཀྱི་དོན་དེ་སོ་སོར་གླེང་ཙམ་བྱེད། དེ་ལྟ་ནའང་། སྤྱིར་བཏང་གི་དབང་དུ་བྱས་ནས་བཤད་ན། དུས་ཚོད་དང་བར་སྟོང་དེ་གཉིས་ཕན་ཚུན་མཉམ་སྦྲེལ་དུ་ཡོད་པ་ཡིན། དེའི་ཕྱིར་དེ་དག་གི་སྣར་འཁུམ་དེ་ཡང་ཚད་གང་ཡང་རུང་བ་ཞིག་གི་ཐོག་ནས་མཉམ་འདྲེས་སུ་ཡོད། དེ་འདྲའི་མཉམ་འདྲེས་དེ་ཐོག་མའི་འཇིག་རྟེན་གྱི་ནང་དུ་ནི་ཤིན་ཏུ་གཙོ་ཆེན་ཞིག་ཡིན་ལ། མ་ཟད་དུས་ཀྱི་ཐོག་མ་ངོས་ཟིན་པར་བྱེད་པའི་གནད་གསང་གཅིག་པུ་དེ་ཡང་ཡིན།
དུས་ཀྱི་ཐོག་མའི་གོ་དོན་དེ་ནི་འཇིག་རྟེན་གྱི་མཐའ་ཡི་གོ་དོན་དང་རིགས་འདྲ་བ་ཙམ་ཞིག་ཡིན། མི་རྣམས་ཀྱིས་ས་གཞི་འདི་ལེབ་མོ་ཞིག་ཡིན་པར་འདོད་པའི་སྐབས་སུ། རྒྱ་མཚོ་ཆེན་པོའི་ཆུ་འདི་དེའི་མཐའ་ནས་བོ་བར་མི་འགྱུར་རམ་སྙམ་པའི་དོགས་པ་བྱེད་སྲིད། མི་རྣམས་འདི་ལ་བསྐོར་ནས་འགྲུལ་བཞུད་བྱེད་ཆོག་ལ། སུ་ཡང་འཇིག་རྟེན་གྱི་མཐའ་ལ་བསླེབས་ནས་ལྷུང་བར་མི་འགྱུར་བ་ཡིན། འདི་ལ་ནི་ཚད་ལེན་ཚོད་ལྟ་བྱེད་མྱོང་བ་རེད། མི་རྣམས་ཀྱིས་འཇིག་རྟེན་འདི་ཉིད་ལེབ་མོ་ཞིག་མ་ཡིན་པར། འཁྱོག་ངོས་ཤིག་ཡིན་པར་ངོས་ཟིན་པ་ན། འཇིག་རྟེན་མཐའ་ནས་ཅི་ཞིག་འབྱུང་བར་འགྱུར་ཞེས་པའི་དོགས་པ་ཀུན་སེལ་ཟིན་པ་ཡིན། དེ་ལྟ་ནའང་དུས་ཚོད་དེ་ནི་ལྕགས་ལམ་མ་དཔེ་ཞིག་དང་མཚུངས། གལ་སྲིད་དེ་ལ་ཐོག་མ་ཡོད་སྲིད་ན་༼ ལྷ་ཆེན་པོ་ལྟ་བུ༽
གང་ཟག་གང་ཡང་རུང་བ་ཞིག་གིས་མེ་འཁོར་གཏོང་བར་བྱེད་པ་དེ་ཡང་ཡོད་འོས་པ་ཡིན། ཨེ་ཡན་སེ་ཐན་གྱི་ཁྱབ་ཆེ་བའི་ལྟོས་བཅས་སྨྲ་བ་དེས་དུས་ཚོད་དང་བར་སྟོང་དེ་ཡུལ་དུས་ཞེས་པའི་ངོ་བོ་གཅིག་འགྱུར་དུ་བྱས་པ་དང་། མ་ཟད་དུས་ཚོད་དང་བར་སྟོང་འདྲེས་སྦྱོར་གང་ཡང་རུང་བ་ཞིག་བྱས་པ་ཡིན་མོད་ཀྱི། དེ་ལྟ་ནའང་དུས་ཚོད་དེ་ནི་བར་སྟོང་དང་མི་མཚུངས་པ་ཡང་ཡིན་ལ། མ་ཟད་དུས་ཚོད་དེ་ལ་ཡང་ན་ཐོག་མ་དང་ཐ་མ་ཡོད་པའམ་ཡང་ན་ཐ་མ་མེད་པར་མཐའ་མེད་ཀྱི་བར་དུ་སྣར་འགྲོ་དགོས་པ་ཡིན་ནོ། །དེ་ལྟ་ནའང་། ང་ཚོས་ནུས་རྡུལ་སྨྲ་བའི་ནུས་སྣང་དེ་ལྟོས་བཅས་སྨྲ་བའི་ཐོག་ཏུ་སྦྱར་བར་བྱས་ན། ཆེས་སྣེར་གྱུར་གྱི་རྣམ་པའི་འོག་ནས་ཡོ་འཁྱོག་ཏུ་གྱུར་ཏེ་དུས་ཚོད་དེ་ཉིད་བར་སྟོང་གི་རྩ་བ་གཅིག་ཡིན་པ་ལྟ་བུ་ཡང་སྣང་བར་འགྱུར་བ་ཡིན་ནོ།།
འཇིག་རྟེན་གྱི་ཐོག་མའི་སྐབས་སུ་འཇིག་རྟེན་འདི་ཆུང་ཆེས་པས་ཁྱབ་ཆེ་བའི་ལྟོས་བཅས་སྨྲ་བ་དང་ནུས་རྡུལ་སྨྲ་བ་གཉིས་ཆར་གྱིས་ལྷན་ཅིག་ཏུ་དབང་བསྒྱུར་བར་བྱེད་ཐུབ་པའི་སྐབས་སུ།
དངོས་གནས་བྱས་ན་རྩ་བ་བཞི་པའི་བར་སྟོང་ཞིག་ཡོད་པ་ཡིན་གྱི་དུས་ཚོད་ཅེས་པ་ཞིག་མེད་དོ། །
འདི་ཉིད་ཀྱིས། ང་ཚོས་འཇིག་རྟེན་གྱི་ཐོག་མ་ཞེས་བཤད་པ་ན། ང་ཚོ་ནི་ཤིན་ཏུ་ཕྲ་བའི་དོན་ཞིག་གི་མཐའ་ལ་གནས་ཡོད་པར་མཚོན་པ་ཡིན་ལ། དེ་ཡང་ང་ཚོ་ཆེས་སྔ་བའི་དུས་ཤིག་ལ་ཕྱི་ལོག་བྱེད་པ་ན། ང་ཚོས་ཤེས་པའི་དུས་ཚོད་དེ་མེད་པ་ཡིན་ཞེས་པའི་དོན་ཡིན། ང་ཚོའི་རྒྱུད་ཀྱི་དུས་རྒྱུན་གྱི་བར་སྟོང་དང་དུས་ཚོད་ཀྱི་ལྟ་བ་དེ་ཐོག་མའི་འཇིག་རྟེན་ལ་མི་མཚམས་པ་ཞིག་ཡིན་པའི་དོན་དེ་ང་ཚོས་ངེས་པར་དུ་དང་ལེན་བྱེད་དགོས། དེ་ནི་ང་ཚོའི་མངོན་སུམ་གྱི་མྱོང་བ་ལས་འདས་ཡོད་ཀྱང་། ང་ཚོའི་བསམ་བློ་དང་ང་ཚོའི་གྲངས་རྩིས་ལས་འདས་མེད་པ་ཡིན་ནོ། །གལ་སྲིད་ཐོག་མའི་འཇིག་རྟེན་གྱི་ནང་གི་རྩ་བ་བཞི་པའི་བར་སྟོང་ཐམས་ཅད་ཀྱིས་དེ་འདྲའི་རྣམ་པས་གནས་པར་གྱུར་ན། དུས་ཀྱི་ཐོག་མ་དེ་རྣམ་པ་ཅི་འདྲ་བ་ཞིག་ཏུ་སྣང་བའམ་ཡང་ན་རྣམ་པ་ཅི་ལྟ་བུ་ཞིག་ཡིན
འོས་སམ་་ཞེ་ན།
དུས་ཚོད་དེས་བར་སྟོང་གི་ཕྱོགས་གཅིག་ཡིན་པ་ལྟ་བུའི་རྣམ་པར་སྣང་བ་དེ་ཡིད་ལ་འཁོར་ཐུབ་པ་དེས། ང་ཚོས་འཇིག་རྟེན་གྱི་མཐའ་མཚམས་ཀྱི་དོགས་པ་སྤོང་བའི་ཚུལ་གྱིས་དུས་ཀྱི་ཐོག་མའི་དོགས་པ་དེ་སྤང་ཐུབ་པ་ཡིན་ནོ། །གལ་སྲིད་འཇིག་རྟེན་གྱི་ཐོག་མ་དེ་ལྷོ་སྣེ་དང་མཚུངས་པའི་དབང་དུ་བྱས་ན། འཕྲེད་ཐིག་གི་ཚད་དེ་དུས་ཚོད་ཀྱི་དོད་དུ་ཡོད་དོ། །དེ་ཉིད་བྱང་ལ་རིམ་བཞིན་སྤོས་པ་དེས། འཇིག་རྟེན་གྱི་ཚད་མཚོན་པའི་འཕྲེད་ཐིག་ཟླུམ་ཀོར་དེ་ཇེ་ཆེ་ལ་འཕེལ་འགྲོ། ལྷོ་སྣེ་དེ་ནི་འཇིག་རྟེན་གྱི་ཐོག་མ་ཡིན་ལ། འོན་ཀྱང་ལྷོ་སྣེ་དེ་དང་དེ་ལས་གཞན་པའི་གནས་ཐམས་ཅད་ཤིན་ཏུ་མཚུངས་པས། འཇིག་རྟེན་གྱི་ཐོག་མའི་སྔོན་དུ་ཅི་ཞིག་བྱུང་ཡོད་དམ་ཞེས་འདྲི་བར་བྱེད་པ་ནི་སྙིང་པོ་གང་ཡང་མེད་དོ། །དེའི་རྒྱུ་མཚན་ཡང་ལྷོ་སྣེའི་ལྷོ་ཕྱོགས་སུ་ཆོས་གང་ཡང་མེད་པ་ཡིན།
དཔེ་རིས་འདི་ཉིད་ཀྱི་ནང་དུ། ཡུལ་དུས་ལ་མཐའ་མེད། རང་བྱུང་གི་ངེས་སྲོལ་དེ་ནི་ལྷོ་སྣེ་ལ་ཡང་གཞན་དང་མཚུངས་པར་ལྡན། དེ་དང་རིགས་མཐུན་པར། མི་རྣམས་ཀྱིས་ཁྱབ་ཆེ་བའི་ལྟོས་བཅས་སྨྲ་བ་དང་ནུས་རྡུལ་སྨྲ་བ་མཉམ་སྦྲེལ་བྱེད་པ་ན། འཇིག་རྟེན་གྱི་ཐོག་མའི་སྔོན་དུ་ཅི་ཞིག་བྱུང་མྱོང་ཞེས་པ་དང་འབྲེལ་བའི་དྲི་བ་ཐམས་ཅད་ལ་སྙིང་པོ་སྤུ་ཙམ་མེད་པར་གྱུར་ཟིན་པ་ཡིན་ནོ།།
ལོ་རྒྱུས་ནི་ངེས་པར་དུ་མཐའ་མེད་ཁ་ཟུམ་ངོས་ཤིག་ཡིན་པའི་བསམ་བློ་དེ་ལ་མཐའ་བྲལ་ཆ་རྐྱེན་ཟེར་བ་ཡིན་ནོ།།
དུས་རབས་ཅི་འདྲ་མང་པོ་ཞིག་གི་རིང་ལ། ཨ་རིས་སི་ཐོས་དི་ཚུད་པའི་མི་ཅི་འདྲ་མང་པོ་ཞིག་གིས་འཇིག་རྟེན་འདི་ནི་རྟག་པར་གནས་པ་ཡིན་པར་ཁས་བླངས་ནས། དེ་ཇི་ལྟ་བུའི་སྒོ་ནས་བྱུང་བའི་ཚུལ་གྱི་དོགས་པའི་གནས་ལས་གཡོལ་ཐབས་བྱས། དེ་ལས་གཞན་པའི་མི་རྣམས་ཀྱིས་འཇིག་རྟེན་འདི་ལ་ཐོག་མ་ཡོད་པར་ཡིད་ཆེས་བྱེད་པ་དང་། མ་ཟད་དེ་ཉིད་འཇིག་རྟེན་གྱི་བྱེད་པོ་ལྷ་ཆེན་དེ་ཡོད་པའི་སྒྲུབ་བྱེད་དུ་བྱེད། དུས་ཚོད་དེས་ཀྱང་བར་སྟོང་དང་མཚུངས་པའི་སྤྱོད་པ་སྟོན་པར་བྱེད་པ་ཡིད་ལ་འཁོར་བ་ན་སླར་ཡང་གདམ་ཁ་གསར་པ་ཞིག་དང་ཕྲད། དེས་འཇིག་རྟེན་ལ་ཐོག་མ་ཡོད་པར་འདོད་པའི་འདོད་ཚུལ་གཞན་སྤངས་པ་དང་། མ་ཟད་དེས་འཇིག་རྟེན་གྱི་ཐོག་མ་དེ་ཡང་ཚན་རིག་ངེས་སྲོལ་གྱིས་དབང་སྒྱུར་བྱེད་པ་ཡིན་གྱི། བྱེད་པ་པོའི་ལྷ་གང་ཡང་རུང་བ་ཞིག་གིས་སྐྱེད་པར་བྱེད་དགོས་དོན་མེད་པར་མཚོན་པ་ཡིན་ནོ།།
གལ་ཏེ་འཇིག་རྟེན་གྱི་ཐོག་མ་དེ་ནུས་རྡུལ་གྱི་དོན་རྐྱེན་ཞིག་ཡིན་ན། ཧྥན་མེན་གྱི་ལོ་རྒྱུས་བསྡོམས་སྒྲིག་དེས་ཡང་དག་པའི་སྒོ་ནས་དེ་ལ་གསལ་བཤད་བྱེད་ཐུབ་འོས་པ་ཡིན། དེ་ལྟ་ནའང་།
ནུས་རྡུལ་སྨྲ་བ་དེ་འཇིག་རྟེན་རིལ་པོ་ལ་སྤྱོད་པ་ན། བརྟག་དཔྱད་མཁན་རང་ཉིད་ཀྱང་དཔྱད་བྱའི་ཡུལ་གྱི་ཆ་ཤས་ཤིག་ཡིན་པས། ཐག་གཅོད་བྱེད་ཤིན་ཏུ་དཀའ་བ་ཞིག་ཡིན། སྲུབས་ཀ་གཉིས་དང་ལྡན་པའི་འཆར་ཡོལ་གྱི་ཐོག་ཏུ་སྤྲོས་པའི་དངོས་པོའི་གཞི་རྡུལ་དེ་ལ་ཇི་ལྟ་བུའི་སྒོ་ནས་ཆུ་རླབས་དང་མཚུངས་པའི་རྐྱེན་ཐེབས་ཀྱི་རི་མོ་མངོན་པར་འགྱུར་བར་ལེའུ་བཞི་པའི་ནང་ནས་ང་ཚོས་མཐོང་ཟིན། འདི་ནི་གཞི་རྡུལ་ལ་ལོ་རྒྱུས་གཅིག་རྐྱང་ཞིག་དང་མི་ལྡན་པའི་དབང་གིས་ཡིན་པར་ཧྥན་མེན་གྱིས་བསྟན་ཡོད། དེའི་དོན་ཡང་། དེ་ཉིད་ཐོག་མའི་བརྩམས་སའི་གནས་ཀ་པ་ནས་མཇུག་རྫོགས་སའི་གནས་ཁ་པ་ལྟ་བུ་གང་ཡང་རུང་བ་ཞིག་ལ་འགུལ་སྐྱོད་བྱེད་པ་ན། དེས་གཏན་ཁེལ་བའི་རྒྱུ་ལམ་གཅིག་ནས་བགྲོད་པ་མ་ཡིན་གྱི། གནས་དེ་གཉིས་སྦྲེལ་བར་བྱེད་པའི་བགྲོད་རུང་གི་རྒྱུ་ལམ་ཐམས་ཅད་ནས་དུས་མཉམ་དུ་བགྲོད་པ་ཡིན་ཞེས་པའི་དོན་ཡིན། འདོད་ཚུལ་འདི་ཉིད་ཀྱི་ཐོག་ནས་བལྟས་ན། རྐྱེན་ཐེབས་དེ་ཡ་མཚན་ཆེ་བ་གང་ཡང་མ་ཡིན། དེའི་རྒྱུ་མཚན་ཡང་། གཞི་རྡུལ་དེ་དུས་མཉམ་དུ་སྲུབས་གཉིས་ནས་བགྲོད་པ་དང་རང་ཉིད་ལ་རྐྱེན་ཐེབས་འབྱུང་བ་ཡིན། ཧྥན་མེན་གྱི་ཐབས་ཚུལ་དེ་གཞི་རྡུལ་གྱི་འགུལ་སྐྱོད་ལ་སྤྲད་པ་ན། མཇུག་མཐའི་གནས་ཁྱད་པར་བ་དེའི་སྲིད་ཚད་དེ་རྩིས་རྒྱག་བྱེད་པའི་ཆེད་དུ། ང་ཚོས་ངེས་པར་དུ་གཞི་རྡུལ་དེ་དེའི་འགོ་རྩོམ་ས་ནས་དེའི་མཇུག་རྫོགས་སའི་བར་གྱི་ཡིན་སྲིད་པའི་འབྱུང་རུང་གི་ལོ་རྒྱུས་ཐམས་ཅད་ལ་བསམ་བློ་གཏང་དགོས་པ་ཡིན་ཞེས། ཐབས་ཚུལ་དེ་ཉིད་ཀྱིས་ང་ཚོ་ལ་བསྟན་པ་ཡིན།
ཧྥན་མེན་གྱི་ཐབས་ཚུལ་ལ་བརྟེན་ནས་འཇིག་རྟེན་གྱི་ནུས་རྡུལ་སྲིད་ཕྱོད་དེ་ཡང་རྩིས་རྒྱག་ཚད་ལེན་བྱེད་དུ་རུང་། གལ་སྲིད་ང་ཚོས་འཇིག་རྟེན་རིལ་པོ་ལ་བེད་སྤྱོད་བྱས་ན། གནས་ཀ་པ་དེ་ཡོད་མི་སྲིད་པ་ཡིན། དེ་ལྟ་ན་ང་ཚོས་མཐའ་མེད་ཆ་རྐྱེན་དང་མཐུན་པ་དང་ང་ཚོའི་དེ་རིང་དཔྱད་ཞིབ་ཚད་ལེན་བྱས་པ་ནས་མཇུག་རྫོགས་པའི་འཇིག་རྟེན་གྱི་ལོ་རྒྱུས་ཐམས་ཅད་སྐྱར་བརྩེགས་བྱེད་འོང་བ་ཡིན་ནོ།།
འདོད་ཚུལ་འདི་ཉིད་ཀྱིས་འཇིག་རྟེན་རང་བྱུང་གི་སྒོ་ནས་སྐྱེས་པ་དང་འབྱུང་རུང་ཐམས་ཅད་ཀྱི་ཚུལ་གྱིས་འགོ་རྩོམ་པར་འདོད་པ་ཡིན་ལ། དེའི་ནང་གི་ཚུལ་མང་ཆེ་ཤོས་དེ་ནི་འཇིག་རྟེན་གཞན་གྱི་ཚུལ་དང་མཐུན་པ་ཡིན། འཇིག་རྟེན་དེ་དག་གི་ནང་དུ། ང་ཚོའི་འདི་དང་མཚུངས་པ་ཡང་འགའ་ཞིག་ཡོད་མོད། འོན་ཀྱང་མང་ཆེ་ཤོས་ནི་ཤིན་ཏུ་མི་མཚུངས་པ་ཡིན་ནོ། །དེ་དག་ནི་ཞིབ་ཕྲའི་གནས་ནས་མི་མཚུངས་པ་མ་ཟད། བྱི་ལའི་རྒྱལ་པོ་དེ་ལོ་ན་གཞོན་པའི་སྐབས་ནས་ཤི་བ་ཡིན་མིན་ལྟ་བུའ མ་ཡང་ན། ཉུང་མ་དེ་ནི་ཟས་རྗེས་ཀྱི་ཁྱེའུ་སུས་ཤིག་ཡིན་ནམ་མིན་ལྟ་བུ། དེ་དག་ཐམས་ཅད་ཀྱང་རང་བྱུང་གི་སྣང་ཚུལ་གྱི་ངེས་སྲོལ་གྱི་ཐོག་ནས་མི་མཚུངས་པ་ཡིན་ནོ།།
དངོས་གནས་བྱས་ན། དངོས་ཁམས་ཀྱི་གཏན་སྲོལ་གཏན་ནས་མི་མཚུངས་པའི་འཇིག་རྟེན་ཡང་ཤིན་ཏུ་མང་པོ་ཞིག་ཡོད་པ་ཡིན་ནོ། །མི་འབོར་ཆེན་ཞིག་གིས་ནི་དོན་དེ་ཤིན་ཏུ་ཡ་མཚན་ཆེན་པོ་ཉིད་དུ་ཡང་བྱེད། ཡང་སྐབས་འགའ་ཞིག་ལ་ནི་འཇིག་རྟེན་མང་པོའི་དོན་ཞེས་འབོད་པར་བྱེད།
འོན་ཀྱང་འཆད་ཚུལ་སྣ་ཚོགས་པ་འདི་དག་ཐམས་ཅད་ཀྱང་། ཧྥན་མེན་གྱི་ལོ་རྒྱུས་བསྡོམས་སྒྲིག་གི་མཚོན་ཚུལ་ཐ་དད་པ་ཙམ་ཞིག་ཡིན་ནོ།།
དེ་བསམ་ཡུལ་དུ་འཁོར་ཐུབ་པའི་ཆེད་དུ། ང་ཚོས་ཨེ་ཏན་ཐུན་གྱི་དབུགས་ལྒང་གི་དཔེ་དེ་ལ་བཟོ་བཅོས་ཅུང་ཟད་བྱས་ཏེ། ཡར་འཕེལ་བཞིན་པའི་འཇིག་རྟེན་དེ་ཆུ་བུར་ཞིག་གི་ཕྱི་ངོས་དེ་ཡིན་པར་བསམ་པར་བྱེད། དེ་ལྟ་ན། འཇིག་རྟེན་རང་བྱུང་གི་ནུས་རྡུལ་གསར་སྐྱེས་དཔེ་རིས་ཤིག་ཡིན། དེ་ནི་ཆུ་ཁོལ་མའི་ནང་དུ་ཆུ་ཡི་ལྦུ་བ་གྲུབ་པ་དང་ཅུང་ཟད་མཚུངས་ལ། ལྦུ་བ་ཤིན་ཏུ་མང་པོ་སྐྱེ་འགག་བྱེད། འདི་དག་གིས་ཡར་འཕེལ་བཞིན་པ་མཚོན་པ་ཡིན་མོད་དེ་ལྟ་ནའང་དེ་དག་ནི་སྔར་བཞིན་དུ་ཕྲ་བའི་ཚད་ཀྱི་ཐོག་གི་རྡིབ་སྡུད་ཀྱི་ཕྲ་བའི་འཇིག་རྟེན་ཡིན། དེ་དག་གིས་ནི་བདམ་རུང་གི་འཇིག་རྟེན་ཞིག་མཚོན་པ་ཡིན། འོན་ཀྱང་དེ་དག་རྒྱུན་རིང་པོ་ལ་གནས་མ་ཐུབ་པའི་དབང་གིས་སྐར་ཚོགས་མ་ལག་དང་རྒྱུ་སྐར་ཉིད་དུ་གྲུབ་མ་ཐུབ་པ་ཡིན་ན། ཤེས་ལྡན་གྱི་ཚེ་སྲོག་འབྱུང་མི་ཐུབ་པ་ནི་དེ་ལས་ཀྱང་སྨོས་མི་དགོས་པ་རེད། དེའི་ཕྱིར་དེ་ཙམ་ཡིད་དུ་འོང་བ་ཞིག་མ་ཡིན།
དེ་ལྟ་ནའང་དེའི་ནང་གི་ལྦུ་བ་ཆུང་ངུ་འགའ་ཞིག་ནི་ཆེན་པོ་ཉིད་དུ་གྱུར་ནས་རང་ཉིད་རྡིབ་སྡུད་དུ་མི་འགྱུར་བར་བྱེད་ཐུབ། དེ་དག་ནི་འཕེལ་ཚད་ཇེ་ཆེ་ལ་འགྲོ་བའི་སྒོ་ནས་རྒྱུན་མི་ཆད་པར་འཕེལ་ཏེ།
ང་ཚོས་མཐོང་ཐུབ་པའི་ལྦུ་བ་ཡི་བར་དུ་ཆེན་པོར་འགྱུར་འོང་། ལྦུ་བ་འདི་དག་ནི་དང་པོའི་སྐབས་ནས་མགྱོགས་ཚད་རྒྱུན་མི་ཆད་པར་འཕེལ་བའི་སྒོ་ནས་ཡར་འཕེལ་བའི་འཇིག་རྟེན་དང་མཚུངས།
དེ་ཉིད་བཤད་སྟངས་གཞན་ཞིག་བྱས་ན་ཐོལ་འཕེལ་གྱི་རྣམ་པ་ལ་གནས་པའི་འཇིག་རྟེན་ཡིན་ཞེས་པའི་དོན་ཡིན།
ང་ཚོས་བཤད་པ་བཞིན་དུ་ཐོལ་འཕེལ་གྱིས་དྲངས་པའི་ཡར་འཕེལ་དེ་ཆ་སྙོམས་པོ་ཞིག་མ་རེད། ལོ་རྒྱུས་བསྡོམས་སྒྲིག་རྒྱུད་རིམ་གྱི་ནང་དུ། མཐའ་གཅིག་ཏུ་ཆ་སྙོམས་ཞིང་སྒྲིག་སྲོལ་དང་ལྡན་པའི་ལོ་རྒྱུས་ཤིག་དང་ལྡན་པ་དང་། དེ་ལ་ནི་ཆེས་ཆེ་བའི་སྲིད་ཚད་དང་ལྡན། འོན་ཀྱང་དེ་ལས་གཞན་པའི་ཅུང་ཟད་སྒྲིག་སྲོལ་དང་མི་ལྡན་པའི་ལོ་རྒྱུས་འབོར་ཆེན་ཞིག་ལ་ཡང་ཕལ་ཆེར་མཚུངས་པའི་སྲིད་ཕྱོད་དང་ལྡན་པ་ཡིན་ལ། འདི་ཉིད་ཐོལ་འཕེལ་གྱི་སྔོན་དཔག་དེས་ཐོག་མའི་འཇིག་རྟེན་དེ་ལ་ཅུང་ཟད་ཆ་སྙོམས་མིན་པར་བསྟན་པའི་རྒྱུ་མཚན་དེ་ཡིན། འདི་ནི་རྗེ་ཨེམ་སྦེ་ཨར་ནང་གི་དཔྱད་ཞིབ་ཐུབ་པའི་དྲོད་ཚད་ཀྱི་འགྱུར་བ་ཕྲ་མོའི་ལྟོས་ཟླར་གྱུར་ཡོད། ཐོག་མའི་འཇིག་རྟེན་གྱི་སྒྲིག་སྲོལ་མེད་པའི་རང་བཞིན་དེ་ང་ཚོ་ལ་ལྟོས་ནས་བཤད་ན་ཤིན་ཏུ་ལེགས་པའི་དོན་ཞིག་རེད།
ཅིའི་ཕྱིར་དེ་ལྟར་བཤད་པ་ཡིན་ནམ་ཞེ་ན། གལ་སྲིད་ཁྱོད་ཀྱིས་འོ་མའི་ནང་ནས་མར་ལེན་པར་མི་འདོད་ན། ཆ་སྙོམས་རང་བཞིན་དེ་ལེགས་པོ་ཞིག་ཡིན་པ་སྨོས་མེད་རེད། འོན་ཀྱང་ཆ་སྙོམས་པའི་འཇིག་རྟེན་གྱིས་ནི་མི་རྣམས་ཀྱི་ཡིད་མི་བདེ་བར་བྱེད་པ་ཡིན། དེའི་རྒྱུ་མཚན་ཡང་ཐོག་མའི་འཇིག་རྟེན་གྱི་ནང་དུ། གལ་སྲིད་གནས་འགའ་ཞིག་ཏུ་གནས་གཞན་ལས་ཅུང་ཟད་སྟུག་པ་ཡིན་ན། དེ་ཉིད་གཞན་དག་དང་བསྡུར་ན། ལྷག་མར་གྱུར་པའི་སྟུག་ཚད་ཀྱི་འཐེན་ཤུགས་ཀྱིས་གནས་དེ་ཉིད་ཀྱི་ཡར་འཕེལ་དེ་ཅུང་ཟད་དལ་ཏུ་གཏོང་བར་བྱེད་པ་ཡིན། དེའི་ཕྱིར་སྒྲིག་སྲོལ་མེད་པ་དེ་ནི་ཤིན་ཏུ་གཙོ་ཆེན་ཞིག་ཡིན། འཐེན་ཤུགས་དེས་དལ་གྱིས་དངོས་པོ་རྣམས་ཇེ་ཉེར་གྱུར་ནས་ལྷན་ཅིག་ཏུ་སྤུངས། དེ་ཉིད་ཀྱིས་མཐར་དེ་དག་རྡིབ་སྡུད་དུ་བྱས་ཏེ་སྐར་ཚོགས་མ་ལག་དང་བརྟན་སྐར་ཉིད་དུ་གྲུབ་འགྲོ་བ་ཡིན་ལ། རྒྱུ་སྐར་རྣམས་ཀྱང་འབྱུང་བར་བྱེད་པ་ཡིན་ནོ། །མ་ཟད་ཉུང་མཐར་ཡང་གནས་ཚུལ་འགའ་ཞིག་གི་ནང་དུ་མི་ཡང་སྐྱེད་པར་བྱེད་ཐུབ། དེའི་ཕྱིར། ཞིབ་ཅིང་ཕྲ་བའི་སྒོ་ནས་རླབས་ཕྲན་རྒྱབ་ལྗོངས་དཔེ་རིས་ལ་ལྟ་བར་བྱེད་དགོས་སོ། །འདི་ནི་འཇིག་རྟེན་ཉིད་ཀྱི་ཐོག་གི་སྒྲིག་གཞི་ཡོད་དོ་ཅོག་ཐམས་ཅད་ཀྱི་དཔེ་རིས་སྔོན་པོ་དེ་ཉིད་ཡིན་ནོ། །ང་ཚོ་ནི་ཆེས་ཐོག་མའི་དུས་ཀྱི་ནུས་རྡུལ་འཕེལ་འགྲིབ་ཀྱིས་སྐྱེད་པར་བྱས་པའི་དངོས་པོ་ཞིག་ཡིན། དེ་ནས་ཆོས་ལུགས་ལ་དད་པ་ཅན་གྱི་མི་རྣམས་ཀྱིས་ནི། ལྷ་ཆེན་གྱི་དངོས་གནས་ཤོ་རྡེའུ་དབྱུགས་པར་བྱེད་པ་ཡིན་ཞེས་བཤད་ནའང་ཆོག་པ་ཡིན་ནོ།།
ལྟ་བ་འདི་ཉིད་ཀྱིས་སྲོལ་རྒྱུན་གྱི་འདོད་ཚུལ་དང་གཏན་ནས་མི་མཐུན་པའི་འཇིག་རྟེན་ལྟ་བ་ཞིག་དྲངས་ཡོད་ལ། དེས་འཇིག་རྟེན་གྱི་ལོ་རྒྱུས་འཚོལ་ཞིབ་བྱེད་ཚུལ་གྱི་བསམ་བློ་ལེགས་བསྒྱུར་བྱེད་དགོས་པའི་རེ་བ་བཏོན་པ་རེད། འཇིག་རྟེན་རིག་པའི་ནང་གི་སྔོན་དཔག་གི་ཆེད་དུ། ང་ཚོས་སྐད་ཅིག་འདི་ཉིད་ཀྱི་འཇིག་རྟེན་ཡོངས་ཀྱི་རྣམ་པ་སྣ་ཚོགས་པའི་སྲིད་ཕྱོད་ཐམས་ཅད་རྩིས་རྒྱག་བྱེད་དགོས། དངོས་ཁམས་རིག་པའི་ནང་དུ། རྒྱུན་དུ་མ་ལག་གཅིག་གི་རྣམ་པ་གང་ཡང་རུང་བ་ཞིག་གཞིར་བྱས་ནས། འབྲེལ་ཡོད་གྲངས་རྩིས་ཀྱི་མཉམ་བྱ་རྩིས་ཕྲེང་ལ་བརྟེན་ཏེ་དུས་ཚོད་ཀྱི་ཐོག་ནས་མདུན་ཕྱོགས་སུ་རིམ་འགྱུར་བྱེད་ཚུལ་སྔོན་དཔག་བྱེད་པ་ཡིན། དུས་སྐད་ཅིག་མ་གང་ཡང་རུང་བ་ཞིག་ལ་མ་ལག་དེའི་རྣམ་པ་གང་ཡིན་གཏན་ལ་ཕབ་ཏེ། མ་འོངས་པའི་སྐད་ཅིག་གང་ཡང་རུང་བ་ཞིག་ལ་མ་ལག་དེའི་རྣམ་པ་མི་འདྲ་བ་གང་ཞིག་འབྱུང་བར་འགྱུར་བའི་སྲིད་ཕྱོད་དེ་རྩིས་རྒྱག་བྱེད་ཐུབ་ཐབས་བྱེད་པ་ཡིན་ནོ། །འཇིག་རྟེན་རིག་པའི་ནང་ནས་རྒྱུན་དུ་འཇིག་རྟེན་འདི་ཉིད་ལ་གཏན་ཁེལ་བའི་ལོ་རྒྱུས་གཅིག་རྐྱང་ཞིག་ཡོད་པའི་ཆ་བཞག་བྱེད་པ་རེད། དངོས་ཁམས་རིག་པའི་གཏན་སྲོལ་ལ་བརྟེན་ཏེ་ལོ་རྒྱུས་དེ་ཉིད་ཇི་ལྟ་བུའི་སྒོ་ནས་དུས་ཚོད་སོང་རིམ་བཞིན་གོང་དུ་འཕེལ་ཚུལ་རྩིས་རྒྱག་བྱེད་འདོད་པ་ཡིན། ང་ཚོས་དེ་ལ་འཇིག་རྟེན་རིག་པའི་འོག་ནས་གོང་དུ་བགྲོད་ཚུལ་ཞེས་པའི་ཐ་སྙད་བྱེད་པ་ཡིན། དེ་ལྟ་ནའང་། ཧྥན་མེན་གྱི་ལོ་རྒྱུས་བསྡོམས་སྒྲིག་གིས་གསལ་བཤད་བྱས་པའི་འཇིག་རྟེན་ནུས་རྡུལ་གྱི་རང་བཞིན་དེ་ལ་ཡང་ང་ཚོས་ངེས་པར་དུ་བསམ་བློ་གཏང་དགོས་པའི་རྒྱུ་མཚན་གྱིས། འཇིག་རྟེན་འདིའི་ད་ལྟ་བའི་རྣམ་པ་ཁྱད་པར་བ་གང་ཡང་རུང་བ་ཞིག་ལ་གནས་པའི་སྲིད་ཕྱོད་ཁྱབ་ཚད་དེ་ནི། མཐའ་བྲལ་ཆ་རྐྱེན་ནས་ད་ལྟའི་རྣམ་པ་འདི་ཉིད་ཀྱིས་མཐར་ཐུག་པའི་བར་གྱི་ལོ་རྒྱུས་ཀྱིས་བྱས་པའི་ལག་རྗེས་ཐམས་ཅད་གཅིག་ཏུ་བསྡོམས་པ་ལས་བྱུང་བ་ཡིན། དེ་ཉིད་བཤད་སྟངས་གཞན་ཞིག་བྱས་ན། འཇིག་རྟེན་རིག་པའི་ནང་ནས་མི་རྣམས་ཀྱིས་འཇིག་རྟེན་གྱི་ལོ་རྒྱུས་འདི་འོག་ནས་གོང་དུ་རིམ་བཞིན་རྗེས་འདེད་བྱེད་མི་རུང་བ་ཡིན། དེའི་རྒྱུ་མཚན་ཡང་དེས་ནི་མངོན་པར་གསལ་བའི་ཐོག་མ་ཞིག་དང་དེ་ནས་ཀྱང་རིམ་འགྱུར་བྱེད་པའི་གཅིག་རྐྱང་བའི་ལོ་རྒྱུས་ཅིག་དང་ལྡན་པའི་དབང་དུ་བྱས་ཡོད་པའི་རྒྱུ་མཚན་གྱིས་ཡིན།
དེ་ལས་ལྡོག་ཏེ། མི་རྣམས་ཀྱིས་གོང་ནས་འོག་ཏུ་ལོ་རྒྱུས་ཀྱི་རྗེས་སུ་འགྲོ་དགོས་པས། ལོ་རྒྱུས་དེ་ནི་ད་ལྟ་ནས་མར་རྗེས་ལ་རིམ་འདེད་བྱེད་དགོས་པ་ཡིན། ལོ་རྒྱུས་འགའ་ཞིག་ནི་དེ་ལས་གཞན་པའི་ལོ་རྒྱུས་ལས་ཀྱང་སྲིད་རུང་གི་ཚད་ཆེ་བ་ཡིན་ལ། བསྡོམས་སྒྲིག་བྱེད་པ་ཡང་རྒྱུན་དུ་ལོ་རྒྱུས་གཅིག་རྐྱང་གི་དབང་དུ་བྱས་ཡོད། ལོ་རྒྱུས་འདི་ནི་འཇིག་རྟེན་གྱི་ཐོག་མ་ནས་འགོ་རྩོམ་པ་དང་བསམ་གཞིག་བྱེད་བཞིན་པའི་རྣམ་པ་ནས་མཇུག་རྫོགས་ཡོད། དེ་ལྟ་ནའང་། མིག་སྔར་གྱི་འཇིག་རྟེན་འདི་ལ་འབྱུང་རུང་གི་རྣམ་པ་སྣ་ཚོགས་དང་ལྡན་ལ་ལོ་རྒྱུས་ཀྱང་སྣ་ཚོགས་དང་ལྡན་པ་ཡིན་ནོ། །འདི་ཉིད་ཀྱིས་འཇིག་རྟེན་གྱི་ངོས་འཛིན་ཚུལ་དང་དེ་བཞིན་དུ་རྒྱུ་འབྲས་བར་གྱི་འབྲེལ་པའི་གོ་དོན་ལ་ངོས་འཛིན་ཚུལ་གཏན་ནས་མི་མཚུངས་པའི་ལྟ་བ་ཞིག་འདྲེན་པར་བྱས་པ་ཡིན་ནོ། །
ཧྥན་མེན་སྡོམ་སྒྲིག་ལ་ཕན་པ་ཡོད་པའི་ལོ་རྒྱུས་དེ་རང་རྐྱ་བར་གནས་པ་ཞིག་མ་ཡིན་པར། གང་ཞིག་ཚད་ལེན་བྱེད་བཞིན་པ་ཡིན་པ་ལ་ལྟོས་དགོས་པ་ཡིན། ང་ཚོས་རང་ཉིད་ཀྱི་བརྟག་དཔྱད་ལ་བརྟེན་ནས་ལོ་རྒྱུས་གསར་སྐྱེད་བྱེད་པ་ཡིན་གྱི། ལོ་རྒྱུས་ཀྱིས་ང་ཚོ་སྐྱེད་པར་བྱས་པ་ནི་མ་ཡིན་ནོ།།
འཇིག་རྟེན་འདི་ལ་བརྟག་དཔྱད་མཁན་ལས་ཐ་དད་པའི་རང་རྐྱ་བའི་ལོ་རྒྱུས་ཤིག་དང་མི་ལྡན་ཞེས་པའི་བསམ་བློ་འདི། ང་ཚོས་ཤེས་པའི་དངོས་ཡོད་ཀྱི་གནས་ཚུལ་འགའ་ཞིག་དང་འགལ་བ་ལྟ་བུ་ཡིན། ཟླ་བ་ནི་ལུག་གི་ཞོ་ཡིས་བཟོས་པ་ཞིག་ཡིན་ཞེས་པའི་ལོ་རྒྱུས་ཤིག་ཀྱང་ཡོད་སྲིད།
འོན་ཀྱང་ང་ཚོས་མཐོང་བའི་ཟླ་བ་དེ་ནི་ལུག་ཞོས་བཟོས་པ་ཞིག་མ་ཡིན། དེ་ཉིད་བྱི་བ་ལ་ལྟོས་ནས་བཤད་ན་ནི་གནས་ཚུལ་ངན་པ་ཞིག་ཡིན། དེའི་ཕྱིར། དཔེར་བྱས་ནས་བཤད་ན་ཟླ་བ་ལུག་ཞོས་བཟོས་པ་ལྟ་བུའི་ལོ་རྒྱུས་འགའ་ཞིག་ནི། ང་ཚོའི་འཇིག་རྟེན་གྱི་ད་ལྟའི་རྣམ་པ་ལ་བྱས་རྗེས་གང་ཡང་མེད། དེ་འདྲའི་ལོ་རྒྱུས་དེ་ལ་འཇིག་རྟེན་གཞན་ལ་བྱས་རྗེས་ཡོད་སྲིད། འདི་ཉན་ན་ཚན་རྩལ་སྒྱུ་མའི་གཏམ་རྒྱུད་ཅིག་དང་མཚུངས་མོད། དེ་འདྲ་ཞིག་གཏན་ནས་མ་ཡིན་ནོ།།
གོང་ནས་འོག་ཏུ་ཕྱོགས་པའི་ཐབས་ཚུལ་གྱི་གཙོ་ཆེ་བའི་དོན་སྙིང་ཞིག་ནི། རང་བྱུང་སྣང་ཚུལ་གྱི་ངེས་སྲོལ་དེ་འཇིག་རྟེན་གྱི་ལོ་རྒྱུས་ལ་རག་ལས་པ་ཡིན་ཞེས་པ་དེ་ཉིད་ཡིན། ཚན་རིག་པ་འབོར་ཆེན་ཞིག་གིས་དཔེར་ན་གློག་རྡུལ་གྱི་སྤུས་ཚད་དམ་ཡང་ན་ཡུལ་དུས་ཀྱི་རྩ་བའི་གྲངས་ལྟ་བུའི་གཏན་སྲོལ་ཐམས་ཅད་དང་རང་བྱུང་གི་དངོས་ཁམས་རྟག་གྲངས་ལ་ཡང་འགྲེལ་བཤད་བྱེད་ཐུབ་པའི་རིག་གཞུང་རང་རྐྱ་བ་ཞིག་ཡོད་པར་ཡིད་ཆེས་བྱེད་པ་རེད། འོན་ཀྱང་གོང་ནས་འོག་ཏུ་ཕྱོགས་པའི་འཇིག་རྟེན་རིག་པས་ནི། ལོ་རྒྱུས་ཐ་དད་པ་ལ་རང་བྱུང་གི་སྣང་ཚུལ་གཏན་སྲོལ་ཐ་དད་དང་ལྡན་པར་བསྟན་པ་ཡོད།
འཇིག་རྟེན་སྣང་ཚུལ་གྱི་རྩ་བའི་གྲངས་ཚད་ལ་བསམ་བློ་ཞིག་གཏོང་བར་བྱེད། ཨེམ་རིག་གཞུང་གི་དབང་དུ་བྱས་ན། ཡུལ་དུས་ལ་བར་སྟོང་གི་རྩ་བ་བཅུ་དང་དུས་ཚོད་ཀྱི་རྩ་བ་གཅིག་དང་ལྡན།
དེའི་དོན་ཡང་བར་སྟོང་གི་རྩ་བ་བདུན་ཐམ་པ་ནི་ང་ཚོས་མཐོང་བའི་ཡུལ་ལས་འདས་པའི་ཚད་ཙམ་དུ་འཁུམ་སྡུད་དུ་གྱུར་ཡོད། དེས་ང་ཚོ་ལ་རང་ཉིད་ཀྱིས་མཐོང་ཐུབ་པའི་རགས་པའི་རྩ་བ་ཆེན་པོ་གསུམ་པོ་དེ་ཁོ་ན་ལས་གཞན་པའི་ཆོས་མི་སྲིད་སྙམ་པའི་འཁྲུལ་སྣང་ཞིག་སྐྱེད་པར་བྱས་པ་རེད།
ཨེམ་རིག་གཞུང་གིས་ཐག་གཅོད་བྱེད་མ་ཐུབ་པའི་སྙིང་པོའི་དོགས་གནས་གཅིག་ནི། ང་ཚོའི་འཇིག་རྟེན་གྱི་ནང་དུ་རགས་པའི་རྩ་བ་གསུམ་ལས་མང་པ་ཞིག་ཅིའི་ཕྱིར་དུ་ཡོད་མི་རུང་བ་ཡིན་ནམ་ཞེས་པ་དེ་དང་། དེ་བཞིན་དུ་ཅིའི་ཕྱིར་དུ་རྩ་བ་འགའ་ཞིག་སྡུད་འཁུམ་དུ་གྱུར་པ་ཡིན་ནམ་ཞེས་པ་དེ་ཡིན།
བར་སྟོང་གི་རྩ་བ་གསུམ་པོ་དེ་ལས་གཞན་པའི་ལྷག་མ་ཐམས་ཅད་རང་ཉིད་སྡུད་འཁུམ་དུ་འགྱུར་བར་བྱེད་པའི་རྒྱུ་རྐྱེན་ཞིག་ཡོད་པར་མི་འབོར་ཆེན་ཞིག་གིས་ཡིད་ཆེས་བྱེད་པ་རེད། དེ་ལས་གཞན་པའི་སྲིད་རུང་ཞིག་ནི། རྩ་བ་ཐམས་ཅད་ཀྱང་ཆེས་ཕྲ་བ་ནས་འགོ་རྩོམ་པ་ཡིན་སྲིད།
འོན་ཀྱང་མི་མངོན་པའི་རྒྱུ་མཚན་གང་ཡང་རུང་བའི་དབང་གིས། བར་སྟོང་གི་རྩ་བ་གསུམ་པོ་དེ་ཡར་འཕེལ་བར་བྱས་པ་དང་། དེ་ལས་གཞན་པ་རྣམས་ཡར་འཕེལ་བར་མ་བྱས་པ་ཡིན་སྲིད་དོ། །
དེ་ལྟ་ནའང་། འཇིག་རྟེན་འདི་ཉིད་རྩ་བ་བཞི་པ་ཉིད་དུ་སྣང་བར་བྱེད་པའི་སྦྲུལ་ཤུགས་རིག་པའི་རྒྱུ་རྐྱེན་ཞིག་མེད་པ་ལྟ་བུ་རེད། དེ་ལས་ལྡོག་སྟེ། གོང་ནས་འོག་ཏུ་ཕྱོགས་པའི་འཇིག་རྟེན་རིག་པས། རགས་པའི་བར་སྟོང་གི་རྩ་བའི་གྲངས་དེ་ནི་དངོས་ཁམས་རིག་པའི་སྒྲིག་སྲོལ་གང་གིས་ཀྱང་ཐག་གཅོད་བྱེད་པ་མ་ཡིན་པར་སྔོན་དཔག་བྱས་ཡོད། ཀླད་ཀོར་ནས་བཅུ་ཡི་བར་གྱི་རགས་པའི་བར་སྟོང་གི་རྩ་བའི་གྲངས་ལ་ལྟོས་ནས་བཤད་ན་ཐམས་ཅད་ལ་ནུས་རྡུལ་སྲིད་ཕྱོད་ཀྱི་ཁྱབ་ཚད་དང་ལྡན། འཇིག་རྟེན་འབྱུང་རུང་གི་ལོ་རྒྱུས་ལ་ལྟོས་ནས་བཤད་ན། རེ་རེ་བཞིན་ཐམས་ཅད་ཀྱང་ཧྥན་མེན་བསྡོམས་སྒྲིག་ལ་ཡོད་དུ་རུང་བ་ཡིན། དེ་ལྟ་ནའང་། ང་ཚོའི་འཇིག་རྟེན་ལ་རགས་པའི་བར་སྟོང་གི་རྩ་བ་གསུམ་དང་ལྡན་པ་མཐོང་བ་ནི། དེ་དག་གི་ནང་ནས་བརྟག་དཔྱད་བྱེད་བཞིན་པའི་རང་བཞིན་དང་ལྡན་པའི་ལོ་རྒྱུས་དེ་ཉིད་བདམ་པར་བྱས་པ་ཡིན། དེ་ཉིད་བཤད་སྟངས་གཞན་ཞིག་བྱས་ན། འཇིག་རྟེན་ལ་རགས་པའི་བར་སྟོང་གི་རྩ་བ་གསུམ་ལས་མང་བ་དང་ཉུང་བའི་ནུས་རྡུལ་སྲིད་ཕྱོད་དང་ལྡན་ཀྱང་དེ་དང་འབྲེལ་པ་གང་ཡང་མེད། དེའི་རྒྱུ་མཚན་ཡང་ང་ཚོ་ནི་བར་སྟོང་གི་རགས་པའི་རྩ་བ་གསུམ་དང་ལྡན་པའི་འཇིག་རྟེན་གྱི་ནང་དུ་གནས་ཡོད་པར་ཐག་ཆོད་ཟིན་པའི་དབང་གིས་ཡིན། དེ་ལྟ་ན། རགས་པའི་བར་སྟོང་གི་རྩ་བ་གསུམ་པོའི་སྲིད་ཕྱོད་ཁྱབ་ཚད་དེ་ཀླད་ཀོར་ལྟ་བུ་མིན་ན། དེ་ཉིད་དེ་ལས་གཞན་པའི་རྩ་བའི་གྲངས་ཚད་ཀྱི་སྲིད་ཕྱོད་ཁྱབ་ཚད་དང་བསྡུར་ན། ཇི་ཙམ་ཆུང་ན་ཡང་སྐྱོན་ཅི་ཡང་མེད། འདི་ནི་དཔེར་ན་གནམ་བདག་ཆོས་ལུགས་ཀྱི་ད་ལྟའི་ཆོས་བདག་གོང་མ་ཆེན་པོ་ནི་ཀྲུང་གོའི་མི་ཡིན་པའི་སྲིད་ཕྱོད་ཁྱབ་ཚད་ཇི་ཙམ་ཡིན་པར་འདྲི་བར་བྱེད་པ་བཞིན་ཡིན། ཁོ་ནི་འཇར་མན་བ་ཡིན་པ་ང་ཚོས་ཤེས་ཟིན་པ་རེད།
ཀྲུང་གོའི་མི་གྲངས་དེ་འཇར་མན་གྱི་མི་གྲངས་ལས་མང་བ་ཡིན་པས། ཀྲུང་གོའི་མི་ཡི་སྲིད་ཕྱོད་ཇི་ཙམ་མཐོ་བ་ཡིན་པའི་དབང་དུ་བཏང་ན་ཡང་སྐྱོན་མེད་པ་བཞིན་ཡིན། དེ་བཞིན་དུ་ང་ཚོའི་འཇིག་རྟེན་འདི་ལ་རགས་པའི་བར་སྟོང་གི་རྩ་བ་དང་ལྡན་པ་ཤེས་ཟིན་པ་ཡིན། དེའི་ཕྱིར། དེ་ལས་གྲངས་གཞན་པའི་རགས་པའི་བར་སྟོང་སྲིད་ཕྱོད་ཁྱབ་ཚད་དེ་དེ་ལས་ཀྱང་ཤིན་ཏུ་ཆེ་བ་ཞིག་ཡིན་ན་ཡང་། ང་ཚོ་ལ་ནི་རྩ་བ་གསུམ་དང་ལྡན་པའི་ལོ་རྒྱུས་ཁོ་ན་ལ་མོས་པ་ཡོད་པ་ཡིན་ནོ།།
སྡུད་འཁུམ་དུ་གྱུར་པའི་རྩ་བ་དེ་དག་ནི་ཅི་འདྲ་ཞིག་ཡིན་ནམ་ཞེ་ན། ཕྱི་དྲན་ཞིག་བྱེད།
ཨེམ་རིག་གཞུང་གི་ནང་དུ། ལྷག་མའི་སྡུད་འཁུམ་དུ་གྱུར་པའི་རྩ་བ་དེ་དག་དང་ནང་གི་བར་སྟོང་གི་འཕྱུག་མེད་ཀྱི་བྱད་གཟུགས་དེས་དཔེར་ན་གློག་རྡུལ་གློག་ཁུར་གྱི་དངོས་ཁམས་ཚད་ཀྱི་གྲངས་ཐང་དེ་ཐག་གཅོད་པ་དང་། ཡང་རྩ་བའི་གཞི་རྡུལ་གྱི་བར་གྱི་ཕན་ཚུན་གྱི་བྱེད་ལས་དེ་ཡང་ཐག་གཅོད་བྱེད་པ་ཡིན་ལ། དེ་ཡང་རང་བྱུང་ཤུགས་ཀྱི་རང་བཞིན་ཡིན་ནོ། །གལ་སྲིད་ཨེམ་རིག་གཞུང་ལ་སྡུད་འཁུམ་དུ་གྱུར་པའི་རྩ་བ་ལ་བྱད་གཟུགས་གཅིག་ཁོ་ན་དང་ལྡན་པའམ་ཡང་ན། འགའ་ཞིག་ཡོད་དུ་རུང་ལ། འོན་ཀྱང་དེའི་ནང་གི་གཅིག་ལས་གཞན་པ་ཐམས་ཅད་ནི་ཐབས་གང་རུང་ཞིག་གིས་སེལ་བར་བྱས་ཏེ། ང་ཚོ་ལ་རང་བྱུང་སྣང་ཚུལ་ངེས་སྲོལ་གྱི་འབྱུང་རུང་གཅིག་ཁོ་ན་བཞག་ཡོད་ན།
དོན་དེའི་མཇུག་འབྲས་དེ་ཤིན་ཏུ་ལེགས་པ་ཞིག་ཡིན། འོན་ཀྱང་དངོས་ཡོད་ཀྱི་གནས་ཚུལ་ལ་དེ་འདྲ་ཞིག་མ་ཡིན་ནོ། །ནང་བར་སྟོང་གི་རིགས་སྣ་ཚོགས་པའི་གྲངས་དེ་ནི་བཅུ་ཡིས་རང་འགྱུར་ལྔ་བརྒྱ་ཐམ་པ་བྱས་པ་ཙམ་དུ་མང་པོ་ཡོད་ལ་དེ་དག་ཐམས་ཅད་ལ་སྲིད་ཕྱོད་ཁྱབ་ཚད་དང་ལྡན་པ་ཡིན་སྲིད་ལ། ནང་བར་སྟོང་རེ་རེ་བཞིན་ཐམས་ཅད་ཀྱིས་ངེས་སྲོལ་མི་མཚུངས་པ་རེ་དང་དངོས་ཁམས་ཀྱི་རྟག་གྲངས་ཀྱི་གྲངས་ཐང་མི་མཚུངས་པ་རེ་འདྲེན་པར་བྱེད་པ་ཡིན་ནོ།།
འོག་ནས་གོང་དུ་ཕྱོགས་པའི་ཐོག་ནས་སྐྲུན་པའི་ལོ་རྒྱུས་ཀྱི་དབང་དུ་བཏང་ན། འཇིག་རྟེན་འདི་ང་ཚོས་དངོས་སུ་བརྟག་དཔྱད་ཐུབ་པའི་གཞི་རྡུལ་ཕན་ཚུན་གྱི་བྱེད་ལས་ལ་མཐར་གཏུགས་པར་མི་བྱེད་པའི་རྒྱུ་མཚན་མེད་པ་ཡིན། དེ་ཡང་༼ རྩ་བའི་གཞི་རྡུལ་ཕན་ཚུན་གྱི་བྱེད་ལས༽ཚད་ལྡན་དཔེ་རྣམ་གྱི་ནང་བར་སྟོང་ཡིན། འོན་ཀྱང་གོང་ནས་འོག་ཏུ་ཕྱོགས་པའི་ཐབས་ཚུལ་གྱི་ནང་དུ།
འབྱུང་རུང་གི་ནང་བར་སྟོང་གི་འཇིག་རྟེན་དང་ལྡན་པ་ང་ཚོས་དང་ལེན་བྱེད་དགོས། འཇིག་རྟེན་འགའ་ཞིག་གི་ནང་དུ། གློག་རྡུལ་ལ་གོར་སྤོ་ཡི་སྤུས་ཚད་དང་ལྡན་པ་ཡིན་ལ། མ་ཟད་དེའི་འཐེན་ཤུགས་དེ་ཁབ་ལེན་ཤུགས་ལས་ཀྱང་ཆེ་བར་ཡོད། འོན་ཀྱང་ང་ཚོའི་འཇིག་རྟེན་གྱི་ནང་དུ། ཚད་ལྡན་དཔེ་རྣམ་དང་དེ་བཞིན་དུ་དེ་ལ་ཡོད་པའི་དཔྱད་གྲངས་ཐམས་ཅད་ཀྱང་ང་ཚོའི་འཇིག་རྟེན་ལ་སྤྱད་པར་བྱེད་པ་རེད། མི་རྣམས་ཀྱིས་མཐའ་བྲལ་ཆ་རྐྱེན་གྱི་འོག་ནས་ཚད་ལྡན་དཔེ་རྣམ་འདྲེན་པར་བྱེད་པའི་ནང་བར་སྟོང་གི་སྲིད་ཕྱོད་ཁྱབ་ཚད་དེ་རྩིས་རྒྱག་བྱེད་དུ་རུང་། དཔེར་ན་རགས་པའི་བར་སྟོང་གི་རྩ་བ་གསུམ་དང་ལྡན་པའི་འཇིག་རྟེན་གྱི་སྲིད་ཕྱོད་བཞིན་དུ། ང་ཚོས་ཚད་ལྡན་དཔེ་རྣམ་གྱིས་གསལ་བཤད་བྱས་པའི་ང་ཚོའི་འཇིག་རྟེན་འདི་ཉིད་མཐོང་ཟིན་པའི་དབང་གིས། སྲིད་ཕྱོད་ཁྱབ་ཚད་དེ་ཉིད་དེ་ལས་གཞན་པའི་སྲིད་རུང་རང་བཞིན་གྱི་ཁྱབ་ཚད་དང་བསྡུར་ན་ཆེ་ཆུང་ཇི་ཙམ་ཡིན་རུང་ཁྱད་པར་གང་ཡང་མེད་དོ།།
ལེའུ་འདི་ཉིད་ཀྱི་ནང་ནས་བཤད་པའི་རིག་གཞུང་དེ་ནི་ཚད་ལེན་ཚོད་ལྟ་བྱེད་དུ་རུང་བ་ཞིག་རེད། ཅུང་ཟད་སྔ་བའི་དཔེ་ཡི་ནང་དུ། རགས་པའི་བར་སྟོང་རྩ་བའི་གྲངས་ཚད་མི་མཚུངས་པ་སྣ་ཚོགས་དང་ལྡན་པའི་འཇིག་རྟེན་ལ། དེ་ལ་ལྟོས་པའི་སྲིད་ཕྱོད་ཁྱབ་ཚད་སྣ་ཚོགས་དང་ལྡན་ཡང་དེ་ནི་གཙོ་ཆེན་ཞིག་མིན་ལ། དེ་ལྟ་ནའང་ཁྱིམ་མཚེས་༼དེ་ཡང་ཉེ་འདྲ༽འཇིག་རྟེན་ལ་ལྟོས་ན།
ལྟོས་འཇོག་གི་སྲིད་ཕྱོད་ཁྱབ་ཚད་དེ་གཙོ་ཆེ་བ་ཡིན། མཐའ་བྲལ་ཆ་རྐྱེན་དེས་མཐའ་གཅིག་ཏུ་ཆ་མཉམ་པོའི་སྒོ་ནས་འགོ་རྩོམ་པའི་འཇིག་རྟེན་གྱི་ལོ་རྒྱུས་ལ་ཆེས་མཐོ་བའི་སྲིད་ཕྱོད་ཁྱབ་ཚད་དང་ལྡན་པའི་གསང་བརྡ་སྤྲད་པ་ཡིན། སྒྲིག་སྲོལ་དེ་ཙམ་མི་ལྡན་པའི་འཇིག་རྟེན་གྱི་སྲིད་ཕྱོད་ཁྱབ་ཚད་དེ་ནི་དམའ་རུ་འགྲོ་ལ། འདི་ཉིད་ཀྱིས་ཐོག་མའི་འཇིག་རྟེན་འདི་ནི་ཕལ་ཆེར་མཉམ་པོ་ཞིག་ཡིན་པར་མཚོན་པ་རེད། འོན་ཀྱང་སྒྲིག་མེད་ཕྲ་བ་དང་ལྡན་པ་ཡིན། དེ་ནི་དཔེར་ན་ང་ཚོས་བཤད་པའི་ང་ཚོའི་བར་སྣང་གི་ཁམས་ཀྱི་ཕྱོགས་སྣ་ཚོགས་པ་ནས་འོང་བའི་ཆེས་ཕྲ་བའི་རླབས་ཕྲན་གྱི་འགྱུར་བ་ཕྲ་མོའི་ནང་ནས་སྒྲིག་མེད་རང་བཞིན་འདི་དག་དཔྱད་ཞིབ་ཐུབ་པ་ཡིན། དེ་དག་དང་ཐོལ་འཕེལ་རིག་གཞུང་གཉིས་ནི་སྤྱིར་བཏང་མཐའ་གཅིག་ཏུ་མཐུན་པ་ཞིག་ཡིན་པར་མི་རྣམས་ཀྱིས་ཤེས་ཟིན་པ་རེད། དེ་ལྟ་ནའང་། ཚགས་ཆེས་དམ་པའི་ཚད་ལེན་གྱིས་ད་གཟོད་གོང་ནས་འོག་ཏུ་ཕྱོགས་པའི་རིག་གཞུང་དང་དེ་ལས་གཞན་པའི་རིག་གཞུང་སོ་སོར་འབྱེད་པར་བྱེད་ཐུབ་པ་དང་། མ་ཟད་ཡང་ན་རྒྱབ་སྐྱོར་བྱེད་པ་དང་། ཡང་ན་ངོ་རྒོལ་བྱེད་པ་རེད། འདི་དག་མ་འོངས་པ་ལ་ནི་སྲུང་སྐར་ལ་བརྟེན་ནས་ལག་བསྟར་བྱེད་སྲིད་པ་ཡིན་ནོ།།
ལོ་བརྒྱ་ཕྲག་འགའ་ཞིག་གི་སྔོན་དུ་མི་རྣམས་ཀྱིས་ས་ཡི་གོ་ལ་འདི་ནི་གཅིག་པུ་ཡིན་པ་དང༌།
མ་ཟད་དེ་ཡང་འཇིག་རྟེན་གྱི་ལྟེ་བ་ལ་ཡོད་པ་ཡིན་སྙམ་པར་བྱེད། དེང་རིང་ང་ཚོས་ང་ཚོའི་སྐར་ཚོགས་མ་ལག་གི་ནང་དུ་བརྟན་སྐར་དུང་ཕྱུར་སྟོང་ཕྲག་ཁ་ཤས་ཡོད་པར་ཤེས་ཟིན། དེའི་ནང་གི་བརྟན་སྐར་མང་ཆེ་ཤོས་རྣམས་ལ་རྒྱུ་སྐར་མ་ལག་གི་གྲོགས་དང་ལྡན་པ་དང་། དེ་བཞིན་དུ་སྐར་ཚོགས་མ་ལག་དུང་ཕྱུར་སྟོང་ཕྲག་ཁ་ཤས་ཡོད་དོ། །ལེའུ་འདི་ཉིད་ཀྱི་བརྗོད་བྱའི་མཇུག་སྡོམ་ཀྱིས། ང་ཚོའི་འཇིག་རྟེན་རང་ཉིད་ཀྱང་འཇིག་རྟེན་མང་པོའི་ནང་གི་བྱེ་བྲག་གཅིག་ཡིན་པ་དང་།
མ་ཟད་དེའི་སྣང་ཚུལ་གྱི་ངེས་སྲོལ་དེ་ཡང་དེ་གཅིག་པུ་ཁོ་ནས་ཐག་གཅོད་བྱས་པ་ཞིག་མ་ཡིན་ནོ་ཞེས་བསྟན་པར་བྱས་ཡོད་དོ། །མཐར་ཐུག་གི་རིགས་པ་སྟེ་ཆོས་ཀུན་རིག་གཞུང་གཅིག་པུས་རྒྱུན་གྱི་དངོས་ཁམས་ཀྱི་གཤིས་ལུགས་ཀུན་སྔོན་དཔག་བྱེད་ཐུབ་པར་རེ་བ་བྱེད་པའི་མི་རྣམས་ལ་ལྟོས་ནས་བཤད་ན། འདི་ཉིད་ལ་མི་འདོད་པ་ཤིན་ཏུ་ཆེན་པོ་སྐྱེད་པར་བྱེད་ངེས་རེད། ང་ཚོས་དཔེར་ན་རགས་པའི་བར་སྟོང་ཆེན་པོ་རྩ་བ་གྲངས་ཚད་སྔོན་དཔག་བྱེད་མི་ཐུབ་ཅེས་པའམ། ཡང་ན་ང་ཚོས་མཐོང་བའི་དངོས་ཁམས་ཀྱི་ཚད་༼དཔེར་ན། གློག་རྡུལ་དང་དེ་ལས་གཞན་པའི་གཞི་རྡུལ་གྱི་སྤུས་ཚད་དང་གློག་ཁུར་ལྟ་བུ༽ཀྱི་ནང་གི་བར་སྟོང་གི་ཁྱད་གཤིས་ཐག་ཆོད་ཐུབ་ཅེས་བཤད་པ་ལས།
ང་ཚོས་གྲངས་ཀ་གང་ཞིག་ལ་བརྟེན་ནས་ལོ་རྒྱུས་གང་ཞིག་བདམ་ན་ཧྥན་མེན་བསྡོམས་སྒྲིག་ལ་བྱས་རྗེས་ཆེ་བ་ཡིན་ཞེས་བཤད་ན་བཟང་ངོ་།།
ང་ཚོ་ནི་དངོས་སུ་ཚན་རིག་ལོ་རྒྱུས་ཀྱི་འགྱུར་མཚམས་ཤིག་ལ་གནས་ཡོད་པ་ལྟ་བུ་རེད། དུས་འདི་ཉིད་ལ་ང་ཚོའི་རྒྱུད་ཀྱི་ལྟ་བ་འདི་ལ་ངེས་པར་དུ་བསྒྱུར་བཅོས་ཤིག་བྱེད་དགོས། ལྟ་བ་འདི་དག་ནི་ང་ཚོའི་དམིགས་ཡུལ་དང་འབྲེལ་བ་ཡོད་ལ་དེ་བཞིན་དུ་དངོས་ཁམས་རིག་གཞུང་དང་ལེན་བྱེད་ཐུབ་པའི་ཆ་རྐྱེན་ཡང་ཡིན། ལྟས་ན། རང་བྱུང་སྣང་ཚུལ་གྱི་ངེས་སྲོལ་དུ་ཡོད་དང་། ཐ་ན་རྣམ་པ་ཇི་ལྟ་བུ་ཞིག་དང་ལྡན་པ་སོགས་དེ་དག་ཐམས་ཅད་ཀྱང་མཚན་ཉིད་ཀྱི་རིག་པ་དང་དངོས་ཁམས་ཀྱི་སྒྲིག་སྲོལ་གྱིས་ཐག་གཅོད་བྱེད་མི་ཐུབ་པ་ལྟ་བུ་ཡིན། དཔྱད་གྲངས་དེ་རང་དབང་གི་སྒོ་ནས་གྲངས་ཐང་འབོར་ཆེན་བཟུང་དུ་རུང་། གཏན་སྲོལ་དེ་ཡང་རང་འགྲིག་གི་གྲངས་རྩིས་ཀྱི་རིག་གཞུང་འདྲེན་པར་བྱེད་པའི་རྣམ་པ་གང་ཡིན་བདམ་ཆོག་པ་དང་། མ་ཟད་འཇིག་རྟེན་སྣ་ཚོགས་པའི་ནང་དུ། དེ་དག་གིས་གྲངས་སྣ་ཚོགས་པ་དང་རྣམ་པ་སྣ་ཚོགས་པ་དངོས་གནས་སྣང་བར་བྱེད་པ་ཡིན། དེས་ང་ཚོ་འགྲོ་བ་མིའི་རིགས་ཀྱི་ཐུན་མིན་གྱི་རེ་འདོད་དེ་སྐང་མི་ཐུབ་པ་ཡང་སྲིད་པའམ།
ཡང་ན་ང་ཚོའི་རྒྱུད་ཀྱི་དངོས་ཁམས་ཀྱི་ངེས་སྲོལ་ཀུན་འདུས་ཀྱི་རིག་གཞུང་འཆམ་མཐུན་ཅན་ཞིག་གསར་རྟོགས་ཐུབ་པའི་རེ་འདོད་དེ་སྒང་མི་ཐུབ་པ་སྲིད། འོན་ཀྱང་དེ་ཉིད་རང་བྱུང་གི་གནས་ཚུལ་དངོས་དེ་ཡིན་སྲིད་དོ།།
སྲིད་རུང་འཇིག་རྟེན་གྱི་ཡོངས་སུ་རྫོགས་པའི་ལྗོངས་རིས་ཆེན་པོ་ཞིག་དང་ལྡན་སྲིད་མོད། དེ་ལྟ་ནའང་། དཔེར་ན་ང་ཚོས་ལེའུ་དང་པོའི་ནང་ནས་མཐོང་བ་བཞིན་དུ། ང་ཚོ་ལྟ་བུའི་སྲོག་ལྡན་གནས་སུ་རུང་བའི་འཇིག་རྟེན་འདི་འདྲ་བ་ནི་ཤིན་ཏུ་མཐོང་དཀོན་པོ་ཞིག་ཡིན། ང་ཚོ་ནི་དེ་འདྲའི་འཇིག་རྟེན་ཞིག་གི་ནང་དུ་འཚོ་སྡོད་བྱས་ཡོད། དེ་འདྲའི་འཇིག་རྟེན་གྱི་ནང་དུ་ཚེ་སྲོག་དེ་ཡང་འབྱུང་དུ་རུང་བ་ཞིག་ཡིན། དེ་ལྟ་ནའང་གལ་སྲིད་འཇིག་རྟེན་འདི་ཅུང་ཟད་མི་མཚུངས་པ་ཞིག་ཡིན་ན། ང་ཚོ་ལྟ་བུའི་ཚེ་སྲོག་དེ་ཡང་ཡོད་མི་སྲིད་པ་སྨོས་མི་དགོས་པ་རེད། སྙོམ་སྒྲིག་ཕྲ་མོ་འདི་ཉིད་ཀྱིས་ང་ཚོས་མཇུག་སྡོམ་གང་ཞིག་ཐོབ་ཐུབ་བམ། མཐར་གཏུགས་ན་འཇིག་རྟེན་འདི་ཉིད་བྱམས་སེམས་དང་ལྡན་པའི་བྱེད་པ་པོ་ཞིག་གིས་འཆར་འགོད་བྱས་པར་ར་སྤྲོད་བྱས་པ་ཡིན་ནམ།
ཡང་ན། ཚན་རིག་གིས་འགྲེལ་བཤད་གཞན་ཞིག་མཁོ་འདོན་བྱེད་ཐུབ་པ་ཡིན་ནམ།།

ལེའུ་བདུན་པ། ངོ་མཚར་སྣང་བ།

ཀྲུང་གོའི་མི་ཡི་བཤད་སྟངས་ཀྱི་དབང་དུ་བྱས་ན། ང་ཚོའི་འཇིག་རྟེན་འཁོར་ཡུག་འདི་ཉིད་ཞ་རྒྱལ་རབས་ཀྱི་སྐབས་སུ་༼ཕལ་ཆེར་ཕྱི་ལོ་སྔོན་གྱི་ལོ་༢༢༠༥ནས་སྔོན་གྱི་ལོ་༡༧༨༢༽ གློ་བུར་དུ་འགྱུར་བ་བྱུང་། ནམ་མཁའ་ལ་ཉི་མ་བཅུ་ཐམ་པ་བྱུང་། དེའི་དྲོད་ཀྱིས་ས་ཡི་གོ་ལའི་ཐོག་གི་མི་རྣམས་སྡུག་བསྔལ་བསམ་པ་ལས་འདས་པ་མྱོང་དགོས་པ་བྱས། དེ་ནས་རྒྱལ་པོས་མདའ་མཁན་ཧོ་དབྱིས་ལ་ཉི་མ་ལྷག་མ་རྣམས་དབབ་དགོས་པའི་བཀའ་སྦྱར། ཧོ་དབྱིས་ལ་འཆི་མེད་ཚེ་ཡི་རིལ་བུ་ཞིག་བྱ་དགར་ཐོབ། འོན་ཀྱང་དེའི་ཆུང་མ་ཟླ་བའི་ལྷ་མོས་རིལ་བུ་དེ་བརྐུས་པས། དེའི་དབང་གིས་དེ་ཉིད་ཟླ་བའི་སྟེང་དུ་གནས་དབྱུང་བྱས་པ་ཡིན་ཞེས་བཤད་པར་བྱེད་དོ།།
ཀྲུང་གོའི་མི་ཡིས་ཉི་མ་བཅུ་ཐམ་པ་ཡོད་པའི་ཉི་མའི་ཁྱིམ་རྒྱུད་དེ་འགྲོ་བ་མིའི་རིགས་ཀྱི་འཚོ་སྡོད་ལ་ཕན་པ་མེད་བསམ་པ་ཡིན། འདི་ནི་ཡང་དག་པ་ཞིག་རེད། པགས་མདོག་ནག་པོར་སྒྱུར་བར་བྱེད་པའི་ཕན་པ་འདི་ཉིད་ལས་གཞན། ཉི་མ་མང་པོ་དང་ལྡན་པའི་ཉི་མའི་ཁྱིམ་རྒྱུད་དེ་ལ་རྟག་ཏུ་ཚེ་སྲོག་གོང་དུ་འཕེལ་བར་མི་འགྱུར་བར་བྱེད་པ་ང་ཚོས་ཤེས་པ་རེད། རྒྱུ་མཚན་ནི་ཀྲུང་གོའི་ལྷ་སྒྲུང་གི་ནང་གི་ཚ་དྲོད་དེ་ཙམ་གྱི་སླ་མོ་ཞིག་མ་ཡིན་ནོ། །དངོས་གནས་བྱས་ན། བརྟན་སྐར་འབོར་ཆེན་ཞིག་ལ་བསྐོར་ནས་སྤྱི་འཁོར་བྱེད་པའི་རྒྱུ་སྐར་ལ་མ་མཐར་ཡང་དུས་སྐབས་ཤིག་གི་རིང་ལ་རན་པ་ཙམ་དུ་མྱོང་ཐུབ་པའི་དྲོད་ཚད་ཅིག་དང་ལྡན་པ་ཡིན། འོན་ཀྱང་ཚེ་སྲོག་ལ་ངེས་པར་དུ་དགོས་པའི་དུས་ཡུན་རིང་པོ་ཞིག་ལ་མི་འགྱུར་བའི་ཆ་སྙོམས་པའི་དྲོད་ཚད་དེ་འདྲ་ནི་ཡོད་དཀའ་བ་ཞིག་རེད། དེའི་རྒྱུ་མཚན་ཤེས་པའི་ཆེད་དུ། ང་ཚོས་བརྟན་སྐར་མང་བའི་མ་ལག་སླ་མོ་ཞིག་སྟེ། ཉི་མ་གཉིས་དང་ལྡན་པའི་ཟུང་སྐར་མ་ལག་ཅེས་ཟེར་བ་ཡིན་པས་དེ་ལ་ལྟ་བར་བྱེད།
ནམ་མཁའི་དབྱིངས་ཀྱི་བརྟན་སྐར་གྱི་ཕྱེད་ཙམ་ནི་ཕལ་ཆེར་འདི་འདྲའི་མ་ལག་གི་གྲུབ་ཆ་ཡིན།
དེ་ལྟ་ནའང་ཐ་ན་ཟུང་སྐར་མ་ལག་ཀྱང་འོག་གི་དཔེ་རིས་ཀྱི་ནང་ནས་མངོན་པ་དེ་འདྲའི་རིགས་ཀྱི་བརྟན་འཇག་རྒྱུ་ལམ་གང་ཡང་རུང་བའི་ནང་དུ་རྒྱུན་མཐུད་ཐུབ་པ་ཙམ་ཞིག་ཡིན། རྒྱུ་ལམ་འདི་དག་གི་ཐོག་གི་བརྟན་སྐར་ཐམས་ཅད་ཡང་ན་དྲོ་ཆེ་བ་དང་ཡང་ན་གྲང་ཆེ་བ་ལྟ་བུའི་དུས་དང་ལྡན་པས། ཚེ་སྲོག་གནས་མི་ཐུབ་པར་བྱེད་པ་ཡིན། བརྟན་སྐར་ཚོགས་པ་འབོར་ཆེན་ཞིག་ནི་དེ་ལ༴
ཀྱང་ངན་པ་ཡིན་ནོ།།
ང་ཚོའི་ཉི་མའི་ཁྱིམ་རྒྱུད་འདི་ལ་ད་དུང་ཡང་ལམ་འགྲོ་ཆེ་བའི་རང་གཤིས་དང་ལྡན་པ་ཡིན།
གལ་སྲིད་རང་གཤིས་འདི་དག་དང་མི་ལྡན་ན། ནམ་ཡང་རྙོག་འཛིང་མཐོ་རིམ་གྱི་ཚེ་སྲོག་གི་རྣམ་པ་འཕེལ་འགྱུར་མི་ཐུབ། དཔེར་ན། ནེ་ཐོན་གཏན་སྲོལ་ལ་རྒྱུ་སྐར་གྱི་རྒྱུ་ལམ་དེ་ཡང་ན་ཟླུམ་པོ་དང་ཡང་ན་འཇོངས་དབྱིབས་ཡིན་དུ་རུང་བ་ཡིན།༼འཇོངས་དབྱིབས་ནི་ཟླུམ་གཟུགས་ཡོན་པོ་ཡིན་ལ། འཁོར་མདའ་གཅིག་གི་ཕྱོགས་ནས་ཅུང་ཟད་རིང་ལ། འཁོར་མདའ་གཞན་དེའི་ཕྱོགས་ནས་ཅུང་ཟད་ཐུང་བ་ཡིན༽འཇོངས་དབྱིབས་ཡོན་པོར་གྱུར་པའི་ཚད་དེ་ནི་ལྟེ་བའི་འཛོལ་ཚད་ཅེས་པ་ལ་བརྟེན་ནས་མཚོན་པ་རེད། ལྟེ་བའི་འཛོལ་ཚད་འདི་ནི་ཀླད་ཀོར་དང་གཅིག་གི་བར་གྱི་གྲངས་ཐང་ཞིག་ཡིན། ལྟེ་བ་འཛོལ་ཚད་དེ་ཀླད་ཀོར་ལ་ཉེ་བ་ན་རི་མོ་དེ་ཡང་ཟླུམ་ཀོར་དང་མཚུངས་ལ།
ལྟེ་བ་འཛོལ་ཚད་དེ་གཅིག་ལ་ཉེ་བ་དེས་དེ་ཉིད་ཚད་མཐོན་པོའི་ཡོན་པོར་གྱུར་ཡོད་པ་མཚོན་པ་ཡིན། བརྟན་སྐར་དེ་ཆེས་མཛེས་ལྡན་གྱི་ཟླུམ་པོ་ཞིག་ཏུ་བསྐོར་ནས་འཁོར་སྐྱོད་མི་བྱེད་པ་དེ་ལ་ཁེ་ཕུ་ལེར་ཡིད་མི་བདེ་བ་ཆེན་པོར་གྱུར། དེ་ལྟ་ནའང་ས་ཡི་གོ་ལའི་ལྟེ་བ་འཛོལ་ཚད་དེ་ནི་བརྒྱ་ཆ་གཉིས་ཙམ་ཡིན། འདི་ཉིད་ཀྱིས་དེ་ནི་ཕལ་ཆེར་ཟླུམ་པོ་ཞིག་ཡིན་པར་མཚོན་པ་ཡིན། འདི་ཉིད་དངོས་གནས་ང་ཚོའི་ལམ་སློང་ཆེན་པོ་ཞིག་ཡིན་པ། ཕྱིས་སུ་ཤེས་རྟོགས་བྱུང༌།
ས་ཡི་གོ་ལའི་ཐོག་གི་དུས་བཞིའི་གནམ་གཤིས་ཀྱི་དཔེ་རྣམ་དེ་ནི་གཙོ་བོར་ས་ཡི་གོ་ལའི་འཁོར་མདའ་དེ་དང་དེ་ལ་ལྟོས་པའི་ཉི་མ་ལ་བསྐོར་བའི་རྒྱུ་ལམ་གྱི་ངོས་ཀྱི་གསེར་ཟུར་གྱིས་ཐག་གཅོད་བྱེད་དགོས། དཔེར་ན། གོ་ལའི་ཕྱེད་བྱང་དེ་དགུན་ལ་བབས་པ་ན། བྱང་སྣེ་དེ་ཉི་མའི་ཕྱོགས་སུ་གསེག་སྟེ་གནས་ཡོད་པ་ལྟ་བུ་ཡིན། དངོས་གནས་དེའི་སྐབས་སུ། ས་ཡི་གོ་ལ་འདི་ཉི་མ་ལ་ཆེས་ཉེ་བ་ཡིན། བར་ཐག་དེ་ལ་ཨིན་ལེ་དུང་ཕྱུར་༠.༩༡༥ཙམ་ཁོ་ན་ཡོད་ལ། ཟླ་བ་བདུན་པའི་འགོ་ཙམ་ནས་ཉི་མ་དང་བར་ཐག་ཨིན་ལེ་དུང་ཕྱུར་༠༩༤༥ ཙམ་ཡོད་པས། གསེག་ཚད་ཀྱིས་དྲོད་ཚད་ལ་ཕན་གནོད་ཆེ་ཆུང་ལ་ལྟོས་ན། བར་ཐག་འདི་ཉིད་ཀྱིས་དྲོད་ཚད་ལ་ཕན་གནོད་ཆེ་ཆུང་དེ་སྣང་མེད་དུ་འཇོག་ཆོག་པ་ལྟ་བུ་ཡིན། དེ་ལྟ་ནའང་། གལ་ཏེ་རྒྱུ་སྐར་རྒྱུ་ལམ་གྱི་ལྟེ་བའི་འཛོལ་ཚད་ཆེན་པོ་ཅན་ཡིན་ན། ཉི་མ་དང་བར་ཐག་ཉེ་རིང་གི་འགྱུར་བ་དེས་ནི་བྱེད་ལས་ཆེན་པོ་འདོན་འོང་བ་ཡིན། དཔེར་ན། ལྟེ་བའི་འཛོལ་ཚད་བརྒྱ་ཆ་ཉི་ཤུ་ཙམ་ཁོ་ན་ཡོད་པའི་སྐར་མ་ལྷག་པའི་ཐོག་ནས། ཉི་མ་དང་ཉེ་བའི་གནས་སྐབས་ཀྱི་དྲོད་ཚད་དེ་རིང་བ་ལ་གནས་པའི་གནས་སྐབས་ལས་ཧྥ་དྲོད་ཏུས་ཉིས་བརྒྱ་ལས་བརྒལ་འགྲོ་བ་ཡིན། དངོས་གནས་བྱས་ན། གལ་སྲིད་ས་ཡི་གོ་ལའི་རྒྱུ་ལམ་གྱི་ལྟེ་བའི་འཛོལ་ཚད་དེ་གཅིག་ལ་ཉེ་བར་གྱུར་ན། ང་ཚོ་ཉི་མ་ལ་ཉེ་བའི་གནས་ལ་སླེབ་པའི་སྐབས་སུ་རྒྱ་མཚོ་ཆེན་པོ་འདི་ཁོལ་འགྲོ་བ་ཡིན་ལ། ཉི་མ་ལ་རིང་ས་ལ་སླེབ་པ་ན་འཁྱགས་པའི་གོང་བུ་རུ་འགྱུར་འགྲོ་བ་ཡིན་པས། དགུན་གནང་དང་དབྱར་གནང་གང་ཞིག་ཡིན་པའི་དབང་དུ་བྱས་ན་ཡང་མི་རྣམས་ལ་ཕན་པ་མེད་དོ། །རྒྱུ་ལམ་གྱི་ལྟེ་བའི་འཛོལ་ཚད་ཆེན་པོ་ཅན་དེ་ཚེ་སྲོག་ལ་ལྟོས་ན་ཕན་པ་གང་ཡང་མེད། དེའི་ཕྱིར་ང་ཚོ་ལ་ལམ་འགྲོ་རྒྱུག་པའི་སྒོ་ནས་རྒྱུ་ལམ་གྱི་འཛོལ་ཚད་ཀླད་ཀོར་ལ་ཉེ་བའི་རྒྱུ་སྐར་ཞིག་དང་ལྡན་པ་ཡིན་ནོ།།
ཉི་མའི་སྤུས་ཚད་དང་ང་ཚོའི་བར་གྱི་བར་ཐག་གི་འབྲེལ་བའི་ཐོག་ནས་ཀྱང་ང་ཚོ་ལ་ལམ་འགྲོ་ཆེན་པོ་དང་ལྡན། འདི་ནི་བརྟན་སྐར་གྱི་སྤུས་ཚད་ཀྱིས་དེས་གློད་གཏོང་བྱས་པའི་ནུས་ཚད་ཀྱི་གྲངས་ཀ་དེ་ཐག་གཅོད་བྱེད་པའི་རྒྱུ་མཚན་གྱིས་རེད། ཆེས་ཆེ་བའི་བརྟན་སྐར་ལ་ཡོད་པའི་སྤུས་ཚད་དེ་ཕལ་ཆེར་ང་ཚོའི་ཉི་མ་ཡི་ལྡབ་བརྒྱ་ཐམ་པས་ཆེ་བ་ཡིན་ལ། ཆེས་ཆུང་བའི་བརྟན་སྐར་ནི་ཕལ་ཆེར་ང་ཚོའི་ཉི་མ་ལས་ལྡབ་བརྒྱ་ཡིས་ཆུང་བ་ཡིན། མ་ཟད་ད་དུང་ཡང་། ཉི་མ་དང་ས་ཡི་གོ་ལའི་བར་གྱི་བར་ཐག་གཏན་ཁེལ་ཡོད་པའི་དབང་དུ་བཏང་ན་ཡང་། གལ་སྲིད་ང་ཚོའི་ཉི་མའི་སྤུས་ཚད་དེ་བརྒྱ་ཆ་ཉི་ཤུ་ཙམ་ཞིག་ཆུང་དུ་སོང་བ་དང་ཡང་ན་ཆེ་རུ་སོང་ན། ས་ཡི་གོ་ལ་འདི་ད་ལྟའི་སྐར་མ་མིག་དམར་ལས་ཀྱང་གྲང་བའམ། ཡང་ན་ད་ལྟའི་སྐར་མ་པ་སངས་ལས་ཀྱང་དྲོད་ཚད་ཆེ་བ་ཡིན་ནོ། །
སྲོལ་རྒྱུན་གྱི་ཐོག་ནས། བརྟན་སྐར་གང་ཞིག་ཡིན་ན་ཡང་། ཚན་རིག་པས་ནི་ཚེ་སྲོག་གནས་སྡོད་བྱེད་རུང་གི་ཁུལ་དེ་ནི་བརྟན་སྐར་ལ་བསྐོར་བའི་གཤེར་གཟུགས་ཆུ་དེ་གནས་སུ་རུང་བའི་དྲོད་ཚད་དང་ལྡན་པའི་རྒྱ་ཆུང་ངུའི་གནས་དེ་ཉིད་ལ་འཇོག་པར་བྱེད། གནས་སྡོད་བྱེད་དུ་རུང་བའི་ཁུལ་དེ་ལ་སྐབས་འགར་གསེར་བྱ་མེ་ཏོག་གི་ཁུལ་ཞེས་ཀྱང་འདོགས་པར་བྱེད། དེའི་རྒྱུ་མཚན་ཡང་གཤེར་གཟུགས་ཀྱི་ཆུ་གནས་དགོས་པར་བཤད་པ་འདི་ཉིད་ཀྱིས། དཔེར་ན་གསེར་བྱ་མེ་ཏོག་དང་མཚུངས་པར། ཤེས་ལྡན་གྱི་ཚེ་སྲོག་གོང་དུ་སྤེལ་བ་ལ་རྒྱུ་སྐར་གྱི་དྲོད་ཚད་དེ་དང་འཚམ་པར་དགོས་པར་མཚོན་པ་ཡིན་ནོ། །གོང་གི་དཔེ་རིས་དེའི་ནང་གི་ང་ཚོའི་ཉི་མའི་ཁྱིམ་རྒྱུད་ཀྱི་ནང་གི་གནས་སྡོད་བྱེད་རུང་གི་ཁུལ་དེ་ཤིན་ཏུ་ཆུང་ངུ་ཞིག་ཡིན། ལམ་སློང་བྱུང་བ་ཞིག་ལ། ང་ཚོ་ལྟ་བུའི་ཤེས་ལྡན་ཚེ་སྲོག་གི་རྣམ་པ་ལ་ལྟོས་ན། ས་ཡི་གོ་ལ་དེ་དེ་དང་འཚམས་པའི་ནང་དུ་གནས་ཡོད་དོ།།
ནེ་ཐོན་གྱིས་ང་ཚོའི་ཁྱད་མཚར་ཅན་གྱི་གནས་སྡོད་ཁུལ་འདི་རང་བྱུང་གཏན་སྲོལ་གྱི་ངང་ནས་འདྲེས་འཛིང་གི་ཀློང་ནས་བྱུང་བ་མ་ཡིན་པར། དེ་ལས་ལྡོག་སྟེ་འཇིག་རྟེན་གྱི་སྒྲིག་རིམ་འདི་ནི་ཆེས་ཐོག་མར་འཇིག་རྟེན་བྱེད་པོ་ལྷ་ཆེན་གྱིས་སྐྱེད་པར་བྱས་པ་དང་། མ་ཟད་རྣམ་པ་དང་ཆ་རྐྱེན་སྔར་དང་མཚུངས་པའི་སྒོ་ནས་དེང་གི་བར་དུ་ཉར་ཚགས་བྱས་པ་ཡིན་པར་ཡིད་ཆེས་བྱེད་པ་རེད།
མི་རྣམས་ཀྱིས་འདི་ལྟར་བསམ་འོང་བའི་རྒྱུ་མཚན་ཅི་ཡིན་ཤིན་ཏུ་ཤེས་སླ་བ་ཞིག་ཡིན། ཡིད་ཆེས་བྱེད་པར་དཀའ་བ་ལྟ་བུའི་དོན་མང་པོ་མཉམ་སྡེབ་ཀྱིས་བྱུང་སྟེ་ང་ཚོ་གནས་ཐུབ་པར་བྱེད་པ་དང་།
ང་ཚོའི་འཛམ་བུའི་གླིང་འདི་ཉིད་འགྲོ་བ་མིའི་རིགས་ལ་གང་གིས་ཕན་པར་བལྟས་ནས་འཆར་འགོད་བྱས་འོང་བ་ལྟ་བུ་དང་། ང་ཚོའི་ཉི་མའི་ཁྱིམ་རྒྱུད་འདི་ཡང་འཇིག་རྟེན་འདི་ཉིད་ཀྱི་ནང་གི་ཉི་མའི་ཁྱིམ་རྒྱུད་གཅིག་པུ་དེ་ཡིན་པ་ལྟ་བུ་ཞིག་ཡིན་པས། འདི་དག་གིས་དངོས་གནས་མི་རྣམས་སེམས་ངལ་བྱེད་དགོས་པ་ཞིག་བྱེད་པ་རེད། དེ་ལྟ་ནའང་། ༡༩༩༢ལོར་ང་ཚོའི་ཉི་མའི་ཁྱིམ་རྒྱུད་འདི་འདྲ་བ་གཞན་ཞིག་ཡོད་ཅིང་། ང་ཚོའི་ས་ཡི་གོ་ལ་དང་མཚུངས་པའི་རྒྱུ་སྐར་ཞིག་གིས་དེ་བསྐོར་ནས་སྤྱི་འཁོར་བྱེད་བཞིན་ཡོད་པར་ཐེངས་དང་པོར་ཤེས་རྟོགས་བྱུང་ཡོད། ད་ལྟ་ང་ཚོས་དེ་འདྲ་བའི་རྒྱུ་སྐར་རྒྱ་ཕྲག་ཁ་ཤས་ཡོད་པར་ཤེས་ཟིན་པ་ཡིན་ལ། ང་ཚོའི་འཇིག་རྟེན་འདི་ཉིད་ཀྱི་ནང་དུ་བརྟན་སྐར་དུང་ཕྱུར་ཁྲི་ཕྲག་གི་ནང་དུ་རྒྱུ་སྐར་གྲངས་ལས་འདས་པ་ཞིག་ཡོད་པ་ཐེ་ཚོམ་མི་དགོས་པའི་དོན་ཞིག་རེད། འདི་ཉིད་ཀྱིས་ང་ཚོའི་རྒྱུ་སྐར་གྱི་ཆ་རྐྱེན། ཉི་མ་གཅིག་པུ་ཞིག་དང་ལྡན་པ་དང་། ཉི་མ་དང་ས་ཡི་གོ་ལའི་བར་གྱི་བར་ཐག་དང་ཉི་མའི་སྤུས་ཚད་སོགས་འདི་ལྟར་ཡོད་པ་སོགས་སྟེས་དབང་གིས་བྱུང་བ་འདི་དག་ནི་དེ་འདྲའི་ཐུན་མོང་མ་ཡིན་པ་དང་། དེ་འདྲའི་འདྲེན་བྱེད་གཡོ་དགོས་པ་ལྟ་བུ་ཞིག་ཅི་ཡང་མ་ཡིན་ལ། དེ་དག་ས་ཡི་གོ་ལ་འདི་ནི་འགྲོ་བ་མིའི་རིགས་ཁོ་ན་ལ་འཕྲོད་པའི་ཆེད་དུ་བློ་ཡི་གཡོ་བ་ཞིབ་མོ་སྔོན་དུ་འགྲོ་བའི་སྒོ་ནས་འཆར་འགོད་བྱས་པ་ཞིག་ཡིན་པའི་སྒྲུབ་བྱེད་དུ་དེ་ལས་ཀྱང་ག་ལ་རུང་། རྒྱུ་སྐར་རྣམ་པ་སྣ་ཚོགས་པ་ཡོད། འདི་དག་ལས་འགའ་ཞིག་གིས་སམ་ཉུང་མཐར་ཡང་གཅིག་གིས་ཚེ་སྲོག་དང་ལེན་བྱེད་པ་དང་། ཚེ་སྲོག་དང་ལེན་བྱེད་པའི་རྒྱུ་སྐར་གྱི་ཐོག་གི་སྲོགས་ཆགས་རྣམས་ཀྱིས་ཁོང་ཚོའི་མཐའ་སྐོར་གྱི་འཇིག་རྟེན་ལ་ཞིབ་འཇུག་བྱེད་པ་ན། ཁོང་ཚོས་འཁོར་ཡུག་དེས་ཁོང་ཚོ་གནས་སྡོད་བྱེད་པའི་རེ་བ་བསྐང་ཡོད་པ་ཤེས་འོང་བ་ནི་སྨོས་མི་དགོས་པ་ཞིག་རེད།
གོང་གི་བཤད་པ་དེ་དག་གི་དོན་དེ་ཚན་རིག་གི་རྩ་བའི་རིགས་པ་ཞིག་ཏུ་བསྒྱུར་དུ་རུང་བ་ཡིན།
དེ་ཡང་ང་ཚོ་ཡོད་པའི་རྒྱུ་མཚན་འདི་ཉིད་ཀྱིས་ང་ཚོས་གནས་གང་དུ་དང་དེ་བཞིན་དུ་དུས་གང་ཞིག་ལ་འཇིག་རྟེན་འདི་ཉིད་ལ་ཚད་ལེན་བྱེད་པར་འགྱུར་བ་ཐག་གཅོད་བྱེད་འོང་བ་ཡིན། དེའི་དོན་ཡང་། ང་ཚོ་ཡོད་པའི་དངོས་ཡོད་ཀྱི་དོན་འདི་ཉིད་ཀྱིས་ང་ཚོས་རང་ཉིད་དེར་ཡོད་པར་སྣང་བཞིན་པའི་རང་ཉིད་གནས་སའི་འཁོར་ཡུག་གི་ཁྱད་གཤིས་དེ་ཐག་གཅོད་བྱེད་པ་རེད་ཅེས་པའི་དོན་ཡིན།
སྒྲིག་སྲོལ་འདི་ཉིད་ལ་ཞན་པའི་མི་བདམ་རྩ་རིགས་ཅེས་ཟེར། ༼ཅིའི་ཕྱིར་དུ་ཞན་པ་ཞེས་པའི་ཚིག་རྒྱན་ཟུར་སྣན་བྱེད་པའི་དོན་དེ་དེ་མ་ཐག་ཏུ་མཐོང་བར་འགྱུར།༽ མི་བདམ་རྩ་རིགས་ལས་ཀྱང་ལེགས་པའི་ཐ་སྙད་ནི་བདམ་ཀའི་རྩ་རིགས་ཞེས་པ་དེ་ཡིན། དེའི་རྒྱུ་མཚན་ཡང་རྩ་རིགས་འདི་ཉིད་ཀྱིས་ནི་ང་ཚོས་རང་ཉིད་ཡོད་པར་ཤེས་པའི་དོན་དེ་ལ་ཇི་ལྟ་བུའི་སྒོ་ནས་སྒྲིག་སྲོལ་སྦྱར་བར་བྱེད་ཚུལ་དང་། སྒྲིག་སྲོལ་འདི་དག་གིས་སྲིད་རུང་གི་འཁོར་ཡུག་ཐམས་ཅད་ཀྱི་ནང་ནས་ཚེ་སྲོག་གོང་དུ་འཕེལ་བ་ལ་འཕྲོད་པའི་ཁྱད་ཆོས་དང་ལྡན་པའི་འཁོར་ཡུག་དེ་ཉིད་བདམ་པར་བྱེད་ཚུལ་དེ་བསྟན་པའི་དབང་གིས་ཡིན་ནོ།།
ཞན་པའི་མི་བདམ་རྩ་རིགས་དེ་ཉན་ཙམ་བྱས་ན་མཚན་ཉིད་རིག་པ་ཞིག་དང་ཤིན་ཏུ་མཚུངས་པ་ལྟ་བུ་ཡོད་མོད་ཀྱི། ཞན་པའི་མི་བདམ་རྩ་རིགས་དེ་ནི་དཔེར་ན། འཇིག་རྟེན་འདི་ལོ་གྲངས་ག་ཚོད་སོང་ཡོད་པར་ཤེས་འདོད་པ་ལྟ་བུའི་དོན་ཚན་རིག་གི་སྔོན་དཔག་བྱེད་པ་ལ་བེད་སྤྱོད་བྱེད་རུང་བ་ཡིན། དེ་ནི་དཔེར་ན་ང་ཚོས་དེ་མ་ཐག་ཏུ་མཐོང་བར་འགྱུར་བའི། ང་ཚོ་འབྱུང་བའི་ཆེད་དུ་འཇིག་རྟེན་འདི་ལ་ངེས་པར་དུ་སོལ་རྡུལ་གྱི་གཞི་རྐྱེན་དང་ལྡན་དགོས། སོལ་རྡུལ་དེ་ནི་བརྟན་སྐར་གྱི་ནང་ནས་དེ་ལས་ཀྱང་ཡང་བའི་གཞི་རྐྱེན་བསྲེགས་པ་ལས་བྱུང་བ་ཡིན། དེ་ནས་སོལ་རྡུལ་དེ་ངེས་པར་དུ་ཚད་བརྒལ་སྐར་གསར་ཐོལ་འབར་གྱི་ནང་ནས་བར་སྣང་བརྒྱུད་དེ་ཁྱབ་འགྱེད་བྱས་པ་དང་། མཐར་ཉི་མའི་ཁྱིམ་བརྒྱུད་གསར་པའི་ནང་དུ་བསགས་འདུས་སུ་གྱུར་པ་ལས་རྒྱུ་སྐར་གྱི་ཆ་ཤས་སུ་གྲུབ་པ་ཡིན།
༡༩༦༡ལོར། དངོས་ཁམས་རིག་པ་བ་རོ་པེར་ཐ་ཏིས་ཁི་ཡིས། རྒྱུད་རིམ་འདི་ལ་ཕལ་ཆེར་ལོ་དུང་ཕྱུར་བརྒྱ་ཐམ་པ་དགོས་ལ། དེ་ལྟ་ན། ང་ཚོ་ད་ལྟ་འདི་ན་གནས་པ་འདི་ཉིད་ཀྱིས། འཇིག་རྟེན་འདི་ཉིད་མ་མཐར་ཡང་ལོ་དེ་ཙམ་ཞིག་ལོན་ཡོད་པར་མཚོན་པ་ཡིན་ཞེས་སྒྲུབ་པར་བྱེད་པ་རེད། ཕྱོགས་གཞན་ཞིག་ནས། འཇིག་རྟེན་འདི་ལོ་དུང་ཕྱུར་བརྒྱ་ལས་ཆེས་ཤིན་ཏུ་རྒན་པ་ཞིག་ནི་ཡིན་མི་འོས། དུས་ཡུན་ཤིན་ཏུ་རིང་པོར་སོང་བའི་མ་འོངས་པ་ལ་བརྟན་སྐར་རྣམས་ཀྱི་འབར་རྫས་ཐམས་ཅད་བེད་སྤྱོད་བྱས་ནས་ཟད་འགྲོ་ལ། ང་ཚོ་ནི་དྲོད་ལྡན་གྱི་བརྟན་སྐར་ལ་བརྟེན་ཏེ་རྒྱུན་གནས་པར་བྱེད་དགོས། དེའི་ཕྱིར་ཡང་འཇིག་རྟེན་འདི་ནི་ལོ་དུང་ཕྱུར་བརྒྱ་ཙམ་གྱི་རྒན་པ་ཞིག་ཡིན་འོས་པ་རེད། དེ་ནི་ཆེས་གནད་ལ་ཁེལ་བའི་སྔོན་དཔག་ཅིག་ནི་མ་ཡིན་མོད། འོན་ཀྱང་དེ་ཉིད་དངོས་ཡོད་ཀྱི་གནས་ཚུལ་ཞིག་ནི་རེད། ད་ཡོད་ཀྱི་གཞི་གྲངས་ཀྱི་དབང་དུ་བྱས་ན། འབར་གས་ཆེན་པོ་དེ་ནི་ལོ་དུང་ཕྱུར་བརྒྱ་དང་སོ་བདུན་ཙམ་གྱི་སྔོན་དུ་བྱུང་ཡོད་དོ།།
འཇིག་རྟེན་ལོ་ཚོད་སྔོན་དཔག་བྱེད་པའི་རྣམ་པ་ཇི་ལྟ་བ་བཞིན་དུ། མི་བདམ་སྔོན་དཔག་གིས་ཀྱང་དངོས་ཁམས་ཀྱི་དཔྱད་གྲངས་ཤིག་སྔོན་གཏན་འཁེལ་བར་བྱེད་པ་ལ་རྒྱུན་དུ་གྲངས་ཐང་ཞིག་གི་ཁྱབ་ཁོངས་ཤིག་གཏན་ལ་འབེབས་པར་བྱེད་པ་ཡིན་གྱི་གནད་ལ་ཁེལ་བའི་སྒོ་ནས་ཐག་གཅོད་བྱེད་པ་ནི་མ་ཡིན་ནོ། །དེ་ནི་ང་ཚོའི་གནས་པ་འདི་ལ་རྟག་པར་དངོས་ཁམས་དཔྱད་གྲངས་ཀྱི་གྲངས་ཐང་ཁྱད་པར་བ་གང་ཡང་མི་དགོས་པའི་དབང་གིས་ཡིན། དེ་ལྟ་ནའང་དེའི་གྲངས་ཐང་དེ་དང་ང་ཚོས་དཔྱད་ཞིབ་ཐུབ་པ་དངོས་དེ་ལས་འཛོལ་བ་ཆེན་པོ་མེད་དོ། །གཞན་ཡང་། ང་ཚོའི་འཛམ་བུའི་གླིང་གི་ནང་གི་དངོས་ཡོད་ཀྱི་ཆ་རྐྱེན་དེ་དག་རྒྱུན་དུ་མི་བདམ་ལ་ཡོད་དུ་རུང་བའི་ཚད་ཀྱི་ནང་དུ་ཡོད། དཔེར་ན། ལྟེ་བའི་འཛོལ་ཚད་༠དང་༠.༥ཡི་ནང་ཚུད་དུ་ཚེ་སྲོག་གནས་ཐུབ།
ལྟ་ན་༠.༡་གི་ལྟེ་བའི་འཛོལ་ཚད་དེ་ནི་ང་ཚོ་ཧ་ལས་སུ་འཇུག་པར་བྱེད་པ་ཅི་ཡང་མ་ཡིན། དེའི་རྒྱུ་མཚན་ཡང་འཇིག་རྟེན་གྱི་ཐོག་གི་རྒྱུ་སྐར་ཐམས་ཅད་ཀྱི་ནང་དུ། རྒྱུ་སྐར་འབོར་ཆེན་ཞིག་ལ་ལྟེ་བའི་འཛོལ་ཚད་དེ་འདྲའི་ཆུང་ངུའི་རྒྱུ་ལམ་ཡོད་སྲིད་པ་རེད། འོན་ཀྱང་གལ་སྲིད་ས་ཡི་གོ་ལ་འདི་ནི་ཡོངས་སུ་རྫོགས་པའི་མཛེས་སྡུག་གི་རྣམ་པ་ཞིག་ལ་ཉེ་བ་དང་། དཔེར་ན་ལྟེ་བའི་འཛོལ་ཚད་དེ་༠.༠༠༠ ༠༠༠༠༠༠ ༠༡ཙམ་དང་ལྡན་པའི་ཟླུམ་ཀོར་ཞིག་གི་ཐོག་ནས་འཁོར་སྐྱོད་བྱེད་བཞིན་ཡོད་ན། དེ་ཉིད་ཀྱིས་ས་ཡི་གོ་ལ་འདི་ཉིད་ཆེས་ཐུན་མོང་མ་ཡིན་པའི་རྒྱུ་སྐར་ཁྱད་པར་བ་ཞིག་ཏུ་གྱུར་པ་དང་། མ་ཟད་ང་ཚོ་ལ་རང་ཉིད་ཅིའི་ཕྱིར་དུ་དེ་འདྲའི་རྒྱུན་ལྡན་མིན་པའི་ཁྱིམ་གཞིས་ཤིག་གི་ནང་དུ་ཡོད་པ་ཡིན་ནམ་སྙམ་ནས་དེ་ལ་གསལ་བཤད་བྱེད་ཐུབ་འདོད་སྐྱེ་དགོས་པ་བྱེད་པ་ཡིན་ནོ། །
བསམ་བློ་འདི་ལ་སྐབས་འགའ་ཞིག་ཏུ་ནི་སྤྱིར་བཏང་བའི་རྩ་རིགས་ཤེས་འབོད་པར་བྱེད་པ་ཡིན་ནོ།།
རྒྱུ་སྐར་རྒྱུ་ལམ་གྱི་དབྱིབས་དང་། ཉི་མའི་སྤུས་ཚད་སོགས་འབྲེལ་ཡོད་གྱི་ལམ་སློང་གི་སྟེས་དབང་དེ་ལ་འཁོར་ཡུག་གི་སྟེས་དབང་ཞེས་འདོགས་པར་བྱེད། དེའི་རྒྱུ་མཚན་ཡང་དེ་དག་ནི་ང་ཚོའི་ཉེ་འཁོར་ནས་བྱུང་བའི་བསམ་ཡུལ་ལས་འདས་པའི་ལམ་སློང་ཞིག་གིས་ཡིན་གྱི་རང་བྱུང་གཏན་སྲོལ་གྱི་ནང་གི་སྐབས་བསྟུན་རང་བཞིན་ཞིག་ལས་བྱུང་བ་མ་ཡིན་པའི་དབང་གིས་རེད།
འཇིག་རྟེན་གྱི་ལོ་ཚོད་འདི་ཡང་འཁོར་ཡུག་གི་རྒྱུ་རྐྱེན་ཞིག་གིས་རེད། འཇིག་རྟེན་གྱི་ལོ་རྒྱུས་ཀྱི་ནང་དུ་འདས་པ་དང་མ་འོངས་པ་ཡོད་མོད་ཀྱི། འོན་ཀྱང་ད་ལྟའི་དུས་རབས་འདི་ནི་ཚེ་སྲོག་དང་འཕྲོད་པའི་དུས་ཚོད་གཅིག་པུ་དེ་ཉིད་ཡིན། དེའི་ཕྱིར་ང་ཚོ་ངེས་པར་དུ་དུས་ཚོད་འདི་ཉིད་ཀྱི
སྐབས་སུ་གནས་དགོས། ང་ཚོ་གནས་སྡོད་བྱེད་ས་དེ་ནི་འཇིག་རྟེན་མང་པོའི་ནང་དུ་་གཅིག་ཁོ་ན་ཡིན་ལ། ང་ཚོ་ནི་ངེས་པར་ཚེ་སྲོག་གནས་པར་འཕྲོད་པའི་གནས་ཤིག་ཏུ་ཡོད་དགོས་པ་མངོན་གསལ་ཞིག་རེད། དེའི་ཕྱིར་འཁོར་ཡུག་གི་སྟེས་དབང་འདི་ནི་གོ་ཤིན་ཏུ་སླ་བ་ཞིག་རེད།
ཞན་པའི་མི་གནས་རྩ་རིགས་ལ་རྩོད་དགོས་ཀྱི་གནས་མང་པོ་མེད། འོན་ཀྱང་དེབ་འདི་ཉིད་ཀྱི་བརྗོད་བྱའི་དྲག་པོའི་མི་བདམ་རྩ་རིགས་ཡིན་ལ། དངོས་ཁམས་རིག་པ་བ་མང་པོ་ཞིག་གིས་དེ་ལ་མཐོང་ཆུང་བྱེད་མོད་ཀྱི། འདི་ནས་དེ་ཉིད་ཀྱི་དོན་ཅུང་ཟད་གླེང་བར་བྱེད་དོ། །དྲག་པོའི་མི་གནས་རྩ་རིགས་ཀྱིས། ང་ཚོ་གནས་པའི་དངོས་ཡོད་ཀྱི་གནས་ཚུལ་འདིས་འཁོར་ཡུག་ཙམ་དུ་མ་ཟད་ད་དུང་ཡང་རང་བྱུང་གཏན་སྲོལ་གྱི་སྲིད་རུང་རྣམ་པ་དང་ནང་དོན་རང་ཉིད་ལ་ཡང་ཚོད་འཛིན་བྱས་ཡོད་པར་འདོད། འདི་འདྲའི་བསམ་བློ་འབྱུང་བའི་རྒྱུ་མཚན་ནི། ཆེས་ངོ་མཚར་ལྡན་པའི་སྒོ་ནས་འགྲོ་བ་མིའི་རིགས་ཀྱི་ཚེ་སྲོག་གོང་དུ་འཕེལ་བ་ལ་ཕན་འདོགས་པ་དེ་ཉིད་ཉི་མའི་ཁྱིམ་རྒྱུད་ཀྱི་ཤིན་ཏུ་དཀོན་པའི་ཁྱད་གཤིས་ཡིན་པ་མ་ཟད། ད་དུང་ཡང་ང་ཚོའི་འཇིག་རྟེན་རིལ་པོའི་ཁྱད་ཆོས་དེ་ཡང་ཡིན། དེ་ལ་འགྲེལ་བཤད་བྱེད་དགོས་ན་སྔ་མ་ལས་ཀྱང་དཀའ་ངལ་ཆེ་བའི་དབང་གིས་ཡིན་ནོ།།
ཧའེ་དང་ལྡན་ལ། ཧེལ་དང་ལིས་ཅུང་ཟད་དང་ལྡན་པའི་ཐོག་མའི་འཇིག་རྟེན་དེ་མ་མཐར་ཡང་ང་ཚོ་ལྟ་བུའི་ཤེས་ལྡན་ཚེ་སྲོག་དང་ལྡན་པའི་འཛམ་བུའི་གླིང་འདི་ཉིད་ཡོད་པའི་འཇིག་རྟེན་ཞིག་ཏུ་ཇི་ལྟར་རིམ་འགྱུར་བྱུང་བའི་ཚུལ་དེ་ཉིད་ཞིབ་བཤད་བྱེད་དགོས་ན་རྩོམ་ཆོས་ཆེན་པོ་ཞིག་ཏུ་འབྲི་རྒྱུ་ཡོད་པ་ལྟ་བུ་ཞིག་ཡིན། དེ་ནི་དཔེར་ན་རང་བྱུང་ཤུགས་དེ་འཁོར་སྐྱོད་བྱེད་པའི་ཚུལ་ལ།
ཅུང་ཟད་ལྕི་བའི་གཞི་རྒྱུ་དང་ཁྱད་པར་དུ་སོལ་དེ་ཉིད་ཐོག་མའི་གཞི་རྒྱུ་ལས་འབྱུང་རུང་བ་དང༌།
མ་ཟད་བྱུང་ནས་མ་མཐར་ཡང་ལོ་དུང་ཕྱུར་བཅུ་ཕྲག་ཁ་ཤས་ཀྱི་རིང་ལ་རྒྱུན་བརྟན་པ་དེ་འདྲ་བ་ཞིག་ཡིན་དགོས་པ་ཡིན་ཞེས་ང་ཚོས་གོང་དུ་བཤད་པ་བཞིན་ཡིན། གཞི་རྒྱུ་ལྕི་མོ་དེ་དག་ནི་ང་ཚོས་བརྟན་སྐར་ཞེས་འབོད་པའི་མེ་ཐབ་ཀྱི་ནང་དུ་གྲུབ་པ་ཡིན་ན། དེ་ལྟ་ན་རང་བྱུང་གི་ཤུགས་དེ་ལ་ཐོག་མར་ངེས་པར་དུ་བརྟན་སྐར་དང་རྒྱུ་སྐར་གྲུབ་དགོས་ལ། དེ་དག་ནི་ཐོག་མའི་འཇིག་རྟེན་གྱི་ཆ་མི་སྙོམས་པའི་རང་བཞིན་ཤིན་ཏུ་ཕྲ་མོའི་ས་བོན་གོང་དུ་འཕེལ་བ་ལས་བྱུང་བ་ཡིན། ལམ་སློང་བྱུང་བ་ཞིག་ལ་ཐོག་མའི་འཇིག་རྟེན་ཕལ་ཆེར་ཆ་སྙོམས་པ་ཞིག་ཡིན་ཀྱང་དེ་ལ་ཡང་ཁྲི་བཅུ་ཆ་གཅིག་ཙམ་གྱི་སྟུག་ཚད་ཀྱི་འགྱུར་བ་དང་ལྡན་པ་ཡིན། དེ་ལྟ་ནའང་། གཅིག་རྐྱང་པའི་བརྟན་སྐར་ཡོད་པ་དང་། ད་དུང་ཡང་བརྟན་སྐར་དེ་དག་གི་ནང་གི་ང་ཚོ་རྩོམ་པར་བྱེད་པའི་གཞི་རྒྱུ་དེ་དག་ཡོད་པ་ཙམ་གྱིས་མི་འདངས་པ་ཡིན། བརྟན་སྐར་གྱི་འགུལ་ཤུགས་རིག་པས་བརྟན་སྐར་འགའ་ཞིག་མཐར་ངེས་པར་དུ་འབར་གས་སུ་འགྲོ་བར་བྱེད་པ་དང་། མ་ཟད་གཞན་ཡང་གཞི་རྒྱུ་ལྕི་མོ་དེ་དག་གནད་ལ་ཐིག་པའི་སྒོ་ནས་བར་སྣང་དུ་གཏོར་བར་བྱེད་ཐུབ་པའི་ཚུལ་ཞིག་གིས་འབར་གས་བྱེད་པ་ཡིན། གཞན་ཡང་། རང་བྱུང་གཏན་སྲོལ་ལྟར་ན་ལྷག་ལུས་སུ་གྱུར་པ་དེ་དག་སླར་འདུས་ནས་བརྟན་སྐར་གསར་པ་རྩོམ་པར་བྱེད་དགོས་ལ། ཡང་གསར་དུ་གྲུབ་པའི་གཞི་རྒྱུ་ལྕི་མོ་དེ་དག་དང་ལྡན་པའི་རྒྱུ་སྐར་གྱིས་བརྟན་སྐར་དེ་ལ་བསྐོར་ནས་འཁོར་སྐྱོད་བྱེད། དེ་ནི་དཔེར་ན་ཐོག་མའི་འཇིག་རྟེན་འདི་ལ་ཡང་ང་ཚོ་གོང་དུ་འཕེལ་བ་ལ་ཕན་པའི་དོན་རྐྱེན་འགའ་ཞིག་ངེས་པར་དུ་བྱུང་ཡོད་ལ། ང་ཚོ་གནས་པ་ལ་ཕན་པའི་རྒྱུ་རྐྱེན་གྱི་རྒྱུན་དེ་དག་ལས་རེ་རེ་བཞིན་དུ་ང་ཚོའི་གནས་པ་ལ་ཡང་དགོས་ངེས་ཤིག་ཡིན། འོན་ཀྱང་འཇིག་རྟེན་རིམ་འགྱུར་འདྲེན་པར་བྱེད་པའི་དོན་རྐྱེན་གྱི་རྣམ་པ་འདི་རིགས་གོང་དུ་འཕེལ་བ་ནི་རྩ་བའི་རང་བྱུང་གི་ཤུགས་ཀྱིས་དོ་མཉམ་གྱི་ཚོད་འཛིན་ཡང་ཐེབས་པ་རེད། ཕན་ཚུན་བྱེད་ལས་འཇུག་པར་བྱེད་པའི་ཤུགས་དེ་དག་ཀྱང་ངེས་པར་དུ་ང་ཚོ་གནས་པ་ལ་འཕྲོད་པའི་ཚད་དུ་ཡོད་དགོས་པ་ཡིན་ནོ།།
དུས་རབས་ཉི་ཤུ་པའི་ལོ་རབས་ལྔ་བཅུ་པའི་ནང་ནས་ཧྥུ་རེ་ཏི་ཧོ་ཡེ་ནི་ཡིས་འདི་ཡང་བློ་ཡུལ་ལས་འདས་པའི་ལམ་འགྲོའི་དོན་འབོར་ཆེན་ཞིག་དང་འབྲེལ་ཡོད་པར་ཐོག་མར་ཤེས་རྟོགས་བྱུང་།
རྫས་འགྱུར་གྱི་གཞི་རྒྱུ་ཡོད་དོ་ཅོག་ཐམས་ཅད་ཐོག་མར་ཧའེ་ལས་གྲུབ་པར་ཧོ་ཡེ་ཡིས་ཡིད་ཆེས་བྱེད་པ་དང་། ཧའེ་ནི་ཐོག་མའི་དངོས་པོ་དངོས་གནས་པ་དེ་ཡིན་པར་འདོད། ཧའེ་ལ་ཆེས་སླ་བའི་རྡུལ་ཕྲན་སྙིང་པོ་དང་ལྡན་ལ། རྒྱུ་རྡུལ་གཅིག་རྐྱང་པ་ཁོ་ནས་གྲུབ་པའམ། ཡང་ན་བར་རྡུལ་གཉིས་ཙམ་འདུས་པ་ལས་གྲུབ་པ་ཡིན། ༼གཞི་རྒྱུ་ཡི་རྡུལ་ཕྲན་སྙིང་པོའི་ནང་དུ་གྲངས་མཚུངས་པའི་རྒྱུ་རྡུལ་དང་ལྡན་ལ། འོན་ཀྱང་གྲངས་མི་མཚུངས་པའི་བར་རྡུལ་དང་ལྡན་པ་ལ་གནས་མཚུངས་རྒྱུ་རྐྱེན་ཟེར༽ དེང་སང་ཤེས་ཟིན་པའི་ཧེལ་དང་ལིས་ཐམས་ཅད་ཀྱང་ཆེས་ཐོག་མའི་འདུས་གྲུབ་ཀྱི་གཞི་རྒྱུ་ཡིན་ལ། གྲངས་ཚད་ཅུང་ཟད་ཉུང་བ་ཙམ་ཞིག་ཡིན། དེའི་སྐབས་སུ་འཇིག་རྟེན་འདི་བྱུང་ནས་ཕལ་ཆེར་སྐར་ཆ་ཉིས་བརྒྱ་ཙམ་ལ་ཡིན། ཕྱོགས་གཞན་ཞིག་ནས། ཚེ་སྲོག་དེ་ལ་དེ་ལས་ཀྱང་རྙོག་འཛིང་ཆེ་བའི་གཞི་རྒྱུ་དགོས་ཤིང་། ཐ་ན་དེའི་ནང་གི་སོལ་དེ་ཆེས་གཙོ་ཆེ་བ་ཞིག་ཏུ་གྱུར་ཡོད་ཅིང་། དེ་ནི་སྐྱེ་ལྡན་རྫས་འགྱུར་ཡོངས་ཀྱི་རྩ་བ་ཡིན་ནོ།།
དཔེར་ན་གཞི་རྒྱུ་གཞན་སིལ་ལྟ་བུ་ཡིས་བཟོས་པའི་གློག་ཀླད་ལྟ་བུ་དེ་མི་རྣམས་ཀྱིས་སྐྱེ་དངོས་གསོན་པོ་ཞིག་ཏུ་བཟུང་བར་བྱེད་སྲིད་མོད། དེ་ལྟ་ནའང་སོལ་དེ་མེད་ན། ཚེ་སྲོག་དེ་རང་སྐྱེད་ཀྱི་སྒོ་ནས་འབྱུང་ཐུབ་མིན་དེ་ཡང་མི་རྣམས་ཀྱི་ཐེ་ཚོམ་བྱ་དགོས་ས་ཞིག་རེད། དེའི་རྒྱུ་མཚན་ཡང་ལག་རྩལ་རང་བཞིན་ཞིག་ཡིན་མོད། དེ་ལྟ་ནའང་སོལ་དང་དེ་ལས་གཞན་པའི་གཞི་རྒྱུ་འདུས་ལུགས་ཀྱི་ཐབས་ཚུལ་གཅིག་པུ་དེ་དང་འབྲེལ་པ་ཡོད། མ་ཟད། དབྱངས་གཉིས་སོལ་འགྱུར་དེ་ཁྱིམ་དྲོད་ཀྱི་རྣམ་པའི་འོག་ནས་རླངས་གཟུགས་སུ་གནས་པ་དང་། མ་ཟད་སྐྱེ་དངོས་རིག་པའི་ཐོག་ནས་བེད་སྤྱོད་ཆེན་པོ་དང་ལྡན་པ་བཞིན་ཡིན། གཞི་རྒྱུ་དུས་འཁོར་རེ་མིག་གི་ཐོག་ནས་སིལ་དེ་སོལ་གྱི་འོག་ཐད་དུ་ཡོད་ཅིང་། དེ་དང་རིགས་མཐུན་པའི་རྫ་ས་འགྱུར་གྱི་རང་གཤིས་དང་ལྡན་པ་ཡིན་མོད། དེ་ལྟ་ནའང་དབྱངས་གཉིས་སིལ་འགྱུར་རམ་དཀར་གོང་དེ་གཏེར་རྡོ་རྩ་ཆེན་ཞིག་ཡིན་མོད་ཀྱི། སྐྱེ་དངོས་ཀྱི་གློ་བའི་ཐོག་བེད་སྤྱོད་ཅི་ཡང་མེད། དེ་ལྟ་ནའང་། སིལ་ལས་བྱུང་ཞིང་སིལ་ལ་བརྟེན་ནས་རིམ་འགྱུར་བྱེད་ཐུབ་པའི་སྐྱེ་དངོས་ཀྱི་རྣམ་པ་གང་ཡང་རུང་བ་ཞིག་གིས།
གཤེར་གཟུགས་ཨན་གྱི་རྫིང་བུའི་ནང་ནས་འཁྱུག་འགྲོས་དང་ལྡན་པའི་སྒོ་ནས་མཇུག་མ་གཡུག་བཞིན་བདེ་བགྲོད་བྱེད་སྲིད་མོད། དེ་ལྟ་ནའང་། དེ་འདྲའི་ཡ་མཚན་ཆེ་བའི་ཚེ་སྲོག་ཅིག་ཡིན་པའི་དབང་དུ་བཏང་ན་ཡང་ཐོག་མའི་གཞི་རྒྱུ་ཁོ་ན་རིམ་འགྱུར་བྱས་པ་ལས་འབྱུང་མི་སྲིད་དོ། །དེའི་རྒྱུ་མཚན་ཡང་གཞི་རྒྱུ་དེ་དག་ལས་རྒྱུན་བརྟན་པའི་འདྲེས་སྦྱོར་དངོས་པོ་ཧའེ་ལིས་འགྱུར་ཏེ། མདོག་མེད་པའི་ཤེལ་གཟུགས་ཀྱི་དངོས་པོ་དེ་དང་། ཧའེ་རླངས་ཞེས་པ་དེ་གཉིས་ཁོ་ན་འགྲུབ་ཐུབ། དེ་གཉིས་གཅིག་ཏུ་འདུས་ཏེ་ཕོ་མོའི་བརྩེ་སེམས་ཙམ་ཡང་འབྱུང་མི་སྲིད་ན། གཉེན་བསྒྲིགས་ཏེ་བུ་སྐྱེ་བ་མི་འོང་བ་ནི་སྨོས་མེད་ཡིན། མ་ཟད། དངོས་ཡོད་ཀྱི་གནས་ཚུལ་ལ་ནི་སྔར་བཞིན་དུ། ང་ཚོ་ནི་སོལ་ལས་གྲུབ་པའི་ཚེ་སྲོག་གི་རྣམ་པ་ཞིག་ཡིན། སོལ་གྱི་རྡུལ་ཕྲན་སྙིང་པོ་ལ་རྒྱུ་རྡུལ་དྲུག་དང་ལྡན་ན། སོལ་དང་ང་ཚོའི་ལུས་ཀྱི་ནང་གི་དེ་ལས་གཞན་པའི་ལྕི་བའི་གཞི་རྒྱུ་དེ་དག་ཇི་ལྟ་བུའི་སྒོ་ནས་བྱུང་བ་ཡིན་ནམ།།
གོམ་པ་དང་པོ་དེ་ནི་ཅུང་ཟད་རྒན་པའི་བརྟན་སྐར་ལ་ཧེལ་འདུས་པར་འགོ་རྩོམ་པའི་སྐབས་སུ་བྱུང་། ཧེལ་ཞེས་པ་དེ་ནི་ཧའེ་སྙིང་གཉིས་ཕན་ཚུན་ཕྲད་ནས་གཅིག་ཏུ་འདྲེས་པ་ལས་བྱུང་བ་ཡིན།
རྡུལ་སྙིང་འདྲེས་སྦྱོར་དེ་ནི་བརྟན་སྐར་དེ་ཉིད་ང་ཚོ་དྲོས་ཐུབ་པའི་ཚོད་ཙམ་དུ་སྐྱེད་པར་བྱེད་པ་ཡིན།
དེ་ནས་ཧེལ་རྡུལ་གཉིས་འདུས་པ་ལས་སླར་ཡང་པེ་ཞེས་པའི་གཞི་རྒྱུ་ཞིག་སྐྱེད་པར་བྱེད། འདི་ནི་རྡུལ་ཕྲན་སྙིང་པོ་ལ་རྒྱུ་རྡུལ་བཞི་དང་ལྡན་པའི་རྡུལ་ཕྲན་ཞིག་ཡིན། དེ་གྲུབ་པ་ན། ཡིན་ལུགས་ཀྱི་ངོས་ནས་དེ་ཉིད་ཧེལ་རྡུལ་གསུམ་པ་ཞིག་དང་ཕྲད་ནས་སོལ་གྲུབ་སྲིད་པ་ཡིན། དེ་ལྟ་ནའང་དེ་འདྲའི་གནས་ཚུལ་བྱུང་མྱོང་མེད། དེའི་རྒྱུ་མཚན་ཡང་གྲུབ་ཟིན་པའི་པེ་ཡི་གནས་མཐུན་གཞི་རྒྱུ་དེ་དེ་མ་ཐག་ཏུ་རྒུད་འགྱུར་དུ་སོང་ནས་སླར་ཡང་ཧེལ་སྙིང་དུ་འགྱུར་འགྲོ་བའི་དབང་གིས་ཡིན།
བརྟན་སྐར་ཞིག་གི་ཧའེ་དེ་བེད་སྤྱོད་བྱས་ཟིན་པའི་སྐབས་སུ། གནས་ཚུལ་འགྱུར་ཟིན་པ་ཡིན། དེའི་སྐབས་སུ། བརྟན་སྐར་གྱི་སྙིང་པོ་དེ་རྡིབ་སྡུད་དུ་གྱུར། དེའི་ལྟེ་བའི་སྙིང་པོའི་དྲོད་ཚད་དེ་ཁེ་དྲོད་དུང་ཕྱུར་གཅིག་གི་བར་དུ་གོང་དུ་འཕེལ། ཆ་རྐྱེན་དེ་དག་གི་འོག་ནས། རྡུལ་སྙིང་ཕན་ཚུན་གྱི་བར་དུ་ཐུག་འཕྲད་ལན་གྲངས་ཤིན་ཏུ་མང་བས། པེ་སྙིང་དེ་དག་རྒུད་འགྱུར་དུ་འགྲོ་བའི་སྔོན་དུ་ཧེལ་སྙིང་ཞིག་དང་ཐུག་འཕྲད་ཐུབ་པའི་གོ་སྐབས་དང་ལྡན་པར་བྱེད། དེའི་སྐབས་སུ་པེ་དེ་ཧེལ་དང་འདུས་ནས་སོལ་གྱི་རྒྱུན་བརྟན་པའི་གནས་མཐུན་གཞི་རྒྱུ་ཞིག་ཏུ་གྲུབ་ཐུབ་པ་ཡིན། འོན་ཀྱང་སོལ་དེས་དེ་ནས་པོར་ཏོ་རྒུན་འབྲུམ་ཆང་ཕོར་པ་གང་ལོངས་སྤྱད་ཐུབ་པ་དང་། འབར་བཞིན་པའི་བསྒྲིལ་གྲུག་ཤིང་བུམ་རྩེ་ཐུབ་པའམ། ཡང་ན་འཇིག་རྟེན་དང་འབྲེལ་བའི་དོན་རྣམས་ཀྱི་དོགས་འདྲི་བྱེད་ཤེས་པའི་བར་གྱི་རིམ་ལྡན་འདྲེས་སྦྱོར་དངོས་པོ་ཉིད་དུ་འདུས་གྲུབ་འབྱུང་དགོས་ན། ད་དུང་ཡང་ལམ་ཐག་རིང་པོ་ཞིག་ལ་བགྲོད་དགོས། འགྲོ་བ་མིའི་རིགས་ཀྱི་འདི་འདྲའི་ཚེ་སྲོག་དེ་སྐྱེད་པའི་ཆེད་དུ། སོལ་དེ་ངེས་པར་དུ་བརྟན་སྐར་གྱི་ནང་ནས་ཆེས་འཕྲོད་པའི་ཉེ་འཁོར་དུ་གནས་སྤོས་བྱེད་དགོས། དཔེར་ན་ང་ཚོས་བཤད་ཟིན་པ་བཞིན། བརྟན་སྐར་ཁོ་རང་གི་ཚེ་སྲོག་འཁོར་རྒྱུག་གི་མཇུག་མཐའ་དེ་ནི་ཚད་བརྒལ་སྐར་གསར་ཐོལ་འབར་དེ་ཉིད་ཡིན་ལ། སོལ་དང་དེ་ལས་གཞན་པའི་ལྕི་བའི་གཞི་རྒྱུ་འཕེན་གཏོང་བྱས་པ་ན་གོམ་པ་དང་པོ་དེ་གྲུབ་པ་ཡིན། དངོས་པོ་དེ་དག་ཕྱི་རོལ་དུ་འཕང་པ་ན་འདུས་ནས་རྒྱུ་སྐར་ཉིད་དུ་གྲུབ་འགྲོ་བ་ཡིན་ནོ།།
སོལ་རྡུལ་གསར་དུ་གྲུབ་པའི་རྒྱུད་རིམ་འདི་ཉིད་ལ་ཨེར་ཧྥ་གསུམ་གྱི་རྒྱུད་རིམ་ཞེས་ཟེར་བ་ཡིན། དེའི་རྒྱུ་མཚན་ཡང་ཨེར་ཧྥ་གཞི་རྡུལ་ནི་ཧེལ་གྱི་གནས་མཐུན་གཞི་རྒྱུའི་སྙིང་པོའི་མིང་གཞན་ཞིག་ཡིན་ལ། མ་ཟད་རྒྱུད་རིམ་འདི་ཉིད་ལ་ཨེར་ཧྥ་གཞི་རྡུལ་གསུམ་༼མཐར༽གཅིག་འདྲེས་སུ་འགྱུར་དགོས་པ་ཡིན། རྒྱུན་ལྡན་གྱི་དངོས་ཁམས་རིག་པའི་སྔོན་དཔག་ལ། ཨེར་ཧྥ་གསུམ་གྱི་རྒྱུད་རིམ་ལས་སོལ་གྲུབ་པའི་མགྱོགས་ཕྱོད་དེ་ཤིན་ཏུ་ཆུང་ངུ་ཞིག་ཡིན་འོས་པ་ཞིག་ཡིན། ༡༩༥༢ལོར་ཧོ་ཡེ་ཡིས་པེ་སྙིང་ཞིག་དང་ཧེལ་སྙིང་ཞིག་གི་ནུས་ཚད་གཅིག་ཏུ་བསྡོམས་པ་དེ་ངེས་པར་དུ་འགྲུབ་པར་འགྱུར་བའི་སོལ་གནས་མཐུན་གཞི་རྒྱུ་ཡི་ནུས་རྡུལ་རྣམ་པ་གང་ཡང་རུང་བ་ཞིག་གི་ནུས་ཚད་དེ་དང་ཕལ་ཆེར་གནད་ལ་ཐིག་པོའི་སྒོ་ནས་མཚུངས་པ་ཡིན་ཞེས་བསྟན་པར་བྱས་ཡོད་ལ། འདི་འདྲའི་རྣམ་པ་དེ་ལ་མཉམ་གཡོ་ཞེས་ཟེར། དེས་ནི་ཚད་ཤིན་ཏུ་མཐོན་པོའི་སྒོ་ནས་རྡུལ་སྙིང་ཚུར་སྣང་གི་མགྱོགས་ཕྱོད་དེ་མཐོ་རུང་བཏང་ཡོད་པའི་དོན་འདི་མ་རྗེད་པར་གྱིས་ཤིག །དེའི་སྐབས་སུ་ད་དུང་ཡང་དེ་འདྲའི་ནུས་རིམ་དེ་ཤེས་མེད། དེ་ལྟ་ནའང་ཧོ་ཡེ་ཡིས་གྲོས་འགོ་གསར་གཏོད་བྱས་པའི་རྨང་གཞིའི་ཐོག་ནས། ཁ་ལི་ཧྥོར་ནི་ཡ་བཟོ་སྐྲུན་རིག་པ་དང་རང་བྱུང་རིག་པའི་སློབ་གླིང་གི་ཝི་ལིམ་ཧྥོ་ལེར་གྱིས་རྩད་འཚོལ་ཞིབ་དཔྱད་བྱས་པ་དང་མ་ཟད་དེ་ཉིད་རྙེད་ཐུབ་པར་བྱུང་། འདི་ཉིད་ཀྱིས་ཧོ་ཡེ་ཡི་སྐྱར་འདུས་རྡུལ་སྙིང་དེ་ཇི་ལྟ་བུའི་སྒོ་ནས་གསར་སྐྱེད་བྱས
ཚུལ་གྱི་འདོད་ཚུལ་ལ་ནུས་ལྡན་གྱི་རྒྱབ་སྐྱོར་ཞིག་མཁོ་འདོན་བྱས་པ་ཡིན་ནོ།།
ཧོ་ཡེ་ཡིས། སྒྲུབ་བྱེད་འདི་ཉིད་ཞིབ་དཔྱད་བྱས་པའི་ཚན་རིག་པ་གང་ཞིག་ཡིན་པའི་དབང་དུ་བཏང་ན་ཡང་། རྡུལ་སྙིང་དངོས་ཁམས་གཏན་སྲོལ་ནི་དེ་དག་བརྟན་སྐར་གྱི་ནང་འཁོར་དུ་བྱུང་བའི་མཇུག་འབྲས་ཀྱི་དབང་གིས་འཆར་འགོད་བྱས་པ་ཞིག་ཡིན་ཞེས་པའི་མཇུག་སྡོམ་འདི་ཐུབ་མི་ཡོང་བའི་ཡིད་ཆེས་ང་ལ་གཏན་ནས་མེད་དོ། །ཞེས་བྲིས་ཡོད་དོ། །དེའི་སྐབས་སུ་རྡུལ་སྙིང་དངོས་ཁམས་དེས་ཤིན་ཏུ་ཕྲ་ལ་ཞིབ་པའི་དངོས་ཁམས་གཏན་སྲོལ་འདི་དག་གི་བློ་ཡུལ་དུ་འཆར་བ་དཀའ་བའི་ལམ་སློང་དང་སྟེས་དབང་གི་ཚད་ལ་གོ་བ་ལོན་མཁན་གྱི་མི་ཤིན་ཏུ་དཀོན་པོ་ཉིད་དུ་བསྒྱུར་བར་བྱས། འོན་ཀྱང་། ཉེ་བའི་ལོ་འདི་དག་གི་ནང་ནས་དངོས་ཁམས་རིག་པ་བ་རྣམས་ཀྱིས་དྲག་པོའི་མི་གནས་རྩ་རིགས་ཀྱི་ནུས་ལྡན་རང་བཞིན་ལ་ཞིབ་འཇུག་བྱེད་པའི་སྐབས་སུ།
གལ་སྲིད་རང་བྱུང་གི་གཏན་སྲོལ་འདི་དག་འདི་དང་མི་མཚུངས་པ་ཞིག་ཡིན་ན། འཇིག་རྟེན་འདི་ཉིད་ཀྱི་རྣམ་པ་དེ་ཅི་འདྲ་བ་ཞིག་ཏུ་འགྱུར་འགྲོའམ་ཞེས་པའི་དོགས་འདྲི་བྱེད་འགོ་ཚུགས། དེ་རིང་ང་ཚོས་གློག་ཀླད་དཔེ་རྣམ་བཟོ་ཆོག་ལ། དེས་ཨེར་ཧྥ་གསུམ་གྱི་རྒྱུད་རིམ་གྱི་ཚུར་སྣང་མགྱོགས་ཚད་དེ་ཇི་ལྟ་བུའི་སྒོ་ནས་རྩ་བའི་རང་བྱུང་ཤུགས་ཀྱི་དྲག་ཚད་ལ་བརྟེན་ཚུལ་དེ་ང་ཚོ་ལ་བསྟན་པར་བྱེད་ཐུབ་བོ། །རྩིས་རྒྱག་འདི་ཉིད་ལས་གསལ་བ་ལྟར་ན། རྡུལ་སྙིང་དྲག་ཤུགས་ཀྱི་ཚད་ཀྱི་ཐོག་ནས་ཐ་ན་བརྒྱ་ཆ་གྲངས་ཆུང་ལྔ་༠.༥ཙམ་ཞིག་འགྱུར་བ་སོང་བའི་དབང་དུ་བཏང་བའམ། ཡང་ན་གློག་ཤུགས་དེ་ལ་ཐ་ན་བརྒྱ་ཆ་བཞི་ཙམ་ཞིག་གི་འགྱུར་བ་སོང་བ་ན་ཡང་། བརྟན་སྐར་ཐམས་ཅད་ཀྱི་ནང་གི་སོལ་ཐམས་ཅད་མེད་པར་བྱེད་འགྲོ་བའམ། ཡང་ན་དབྱངས་ཐམས་ཅད་མེད་པར་བྱེད་འགྲོ་བ་ཡིན་ལ། དེའི་ཕྱིར་ཡང་ང་ཚོས་ཤེས་པའི་ཚེ་སྲོག་གི་སྲིད་རུང་ཐམས་ཅད་ཀྱང་མེད་པར་བྱས་ཟིན་པ་ཡིན་ནོ། །ང་ཚོའི་འཇིག་རྟེན་གྱི་སྒྲིག་སྲོལ་དེ་ལ་ཅུང་ཟད་སྐྱུར་བར་བྱེད་པའི་དབང་དུ་བྱས་ན་ཡང་། ང་ཚོ་གནས་སྡོད་བྱེད་པའི་མཐུན་རྐྱེན་ཐམས་ཅད་མེད་པར་གྱུར་ཟིན་པ་ཡིན་ནོ།།
ཚུལ་གང་ཡང་རུང་བའི་སྒོ་ནས་དངོས་ཁམས་རིག་པའི་རིག་གཞུང་སྒྱུར་བར་བྱེད་པ་དང་མ་ཟད་དེ་ལྟ་བུའི་སྒོ་ནས་བྱུང་བའི་དཔེ་རྣམ་གྱིས་འཇིག་རྟེན་ལ་ཞིབ་ལྟ་བྱས་ན། འགྱུར་བ་དེ་དག་གིས་དངོས་ཁམས་གཏན་སྲོལ་ལ་དྲངས་པའི་ནུས་སྣང་དེ་ལ་ང་ཚོས་རྒྱུད་རིམ་ལྡན་པའི་ཞིབ་འཇུག་བྱེད་ཐུབ་པས། རྡུལ་སྙིང་དྲག་ཤུགས་དང་གློག་ཁབ་ལེན་ཤུགས་ཀྱི་དྲག་ཞན་གྱི་ཚད་དེ་དག་ནི་དང་པོ་ང་ཚོའི་ལུས་ལ་ཚད་ལེན་བྱས་ཏེ་དེ་ནས་ལུས་ལ་གང་འཕྲོད་ཀྱི་ཚད་དེ་སྔོན་མངགས་བྱས་པ་ལྟ་བུ་ཞིག་དང་ལྡན་པར་མངོན་འོང་བ་ཡིན་ལ། འོག་གི་དོན་སྙིང་འདི་ཉིད་ཀྱི་ཐོག་ནས། ང་ཚོའི་རིག་གཞུང་གི་ནང་གི་རྩ་བའི་རྟག་གྲངས་མང་ཆེ་ཤོས་ལ་ཞིབ་ཅིང་ཕྲ་བའི་སྙོམ་སྒྲིག་ཕྲ་མོ་བྱས་ཡོད་པར་མངོན་པ་རེད། གལ་སྲིད་དེ་དག་ལ་ཐ་ན་ཆེས་ཆུང་ངུའི་འགྱུར་བ་ཞིག་ཡིན་ཀྱང་། འཇིག་རྟེན་འདི་ཉིད་ཀྱི་སྤུས་ཚད་དེ་མི་མཚུངས་པ་ཞིག་ཏུ་འགྱུར་འགྲོ་བ་ཡིན་ལ། གནས་ཚུལ་འབོར་ཆེན་ཞིག་གི་འོག་ནས་དེ་དག་ནི་ཚེ་སྲོག་གནས་པ་ལ་འཕྲོད་པོ་མིན་པར་མཇུག་མཐར་ཤེས་རྟོགས་བྱུང་། དཔེར་བྱས་ནས་བཤད་ན། གལ་སྲིད་རྡུལ་སྙིང་ཤུགས་གཞན་ཏེ་དཔེར་ན་ཞན་ཤུགས་དེ་ཅུང་ཟད་ཆུང་དུ་སོང་བ་ན། ཐོག་མའི་འཇིག་རྟེན་གྱི་ཧའེ་རྡུལ་ཡོད་དོ་ཅོག་ཐམས་ཅད་ཧེལ་རྡུལ་ལ་འགྱུར་འགྲོ་བ་ཡིན། དེའི་ཕྱིར་ཡང་རྒྱུན་ལྡན་གྱི་བརྟན་སྐར་ཞེས་པ་ཞིག་མི་སྲིད་པར་གྱུར་པ་རེད།
གལ་སྲིད་དེ་ཉིད་ཅུང་ཟད་དྲག་པོ་ཉིད་དུ་སོང་ཡོད་ན། ཐོལ་འབར་དུ་བྱུང་བའི་ཚད་བརྒལ་སྐར་གསར་དེ་ཕྱི་ལྐོག་གི་ཕྱི་ལ་འཕར་མི་ཐུབ། དེའི་ཕྱིར་ཡང་སྐར་ཚོགས་ཀྱི་བར་དུ་རྒྱ་སྐར་གྱིས་ཚེ་སྲོག་སྐྱེད་པར་བྱེད་པ་ལ་དགོས་པའི་ལྕི་མོའི་གཞི་རྒྱུ་ཡི་ས་བོན་འདེབས་པ་མི་སྲིད་པ་རེད། གལ་སྲིད་རྒྱུ་རྡུལ་དེ་ད་ལྟའི་འདི་ལས་བརྒྱ་ཆ་གྲངས་ཆུང་གཉིས་ཙམ་ཞིག་ལྕི་རུ་སོང་བ་ཡིན་ན། དེ་དག་ཀྱང་བར་རྡུལ་ཉིད་དུ་རྒུད་འགྱུར་དུ་སོང་ནས། རྡུལ་ཕྲན་དེ་དག་རྒྱུན་བརྟན་པོ་མིན་པར་བྱེད་འགྲོ།
གལ་སྲིད་རྒྱུ་རྡུལ་རྩོམ་པར་བྱེད་པའི་ཁ་ཁི་སྣ་ཚོགས་པའི་སྤུས་ཚད་ཀྱི་སྤྱི་ཡི་བསྡོམས་གྲངས་དེ་བརྒྱ་ཆ་བཅུ་ལྟ་བུ་དེ་ཙམ་གྱི་འགྱུར་བ་ཕྲ་མོ་ཞིག་སོང་ན་ཡང་། ང་ཚོ་རྩོམ་པར་བྱེད་པའི་རྒྱུན་བརྟན་པའི་རྡུལ་སྙིང་དེ་དག་ཤིན་ཏུ་ཉུང་ངུ་གྱུར་པ་ཡིན། དངོས་གནས་བྱས་ན་ཁ་ཁི་ཡི་སྤུས་ཚད་ཀྱི་སྤྱི་བསྡོམས་དེ་ནི་ཆེས་མང་བའི་རྒྱུན་བརྟན་རྡུལ་སྙིང་གི་གནས་པ་ལ་ཆེས་ལེགས་པ་ཞིག་ཡིན་ནོ།།
གལ་སྲིད་མི་རྣམས་ཀྱིས། རྒྱུ་སྐར་ཚེ་སྲོག་གི་རིམ་འགྱུར་དེ་ལ་ལོ་དུང་ཕྱུར་འགའ་ཞིག་གི་རྒྱུན་བརྟན་པའི་རྒྱུ་ལམ་དེ་དགོས་ངེས་ཞིག་ཡིན་པའི་དབང་དུ་བཏང་ན། བར་སྟོང་གི་རྩ་བའི་གྲངས་དེ་ཡང་ང་ཚོ་གནས་པའི་དབང་གིས་ཐག་གཅོད་བྱས་པ་རེད། དེའི་རྒྱུ་མཚན་ཡང་། འཐེན་ཤུགས་གཏན་སྲོལ་གྱི་དབང་དུ་བྱས་ན། རྩ་བ་གསུམ་ཁོ་ནའི་སྐབས་སུ་བརྟན་པའི་འཇོང་དབྱིབས་རྒྱ་ལམ་དེ་ཡོད་སྲིད་པ་རེད། དེ་ལས་གཞན་པའི་རྩ་བའི་ནང་དུ། ཟླུམ་ཀོར་རྒྱུ་ལམ་དེ་ཡོད་སྲིད་པ་ཡིན། འོན་ཀྱང་དེ་ནི་ནེ་ཐོན་གྱིས་སེམས་ཁྲལ་བྱེད་པ་བཞིན་དུ། བརྟན་པོ་ཞིག་མིན་ནོ། །རྩ་བ་གསུམ་པ་ལས་གཞན་པའི་རྩ་བ་གང་ཞིག་ཡིན་རུང་། དཔེར་ན་རྒྱུ་སྐར་གཞན་པའི་འཐེན་ཤུགས་ལས་བྱུང་བའི་བར་ཆད་ལྟ་བུ་ཆུང་ངུ་ཞིག་གིས་ཀྱང་། རྒྱུ་སྐར་དེ་རྒྱུ་ལམ་ཟླུམ་པོ་དེ་ལས་བཙན
ཤེད་ཀྱིས་ཁ་བྲལ་བར་བྱེད་པ་དང་། མ་ཟད་ཡང་ན་ཉི་མའི་ཐོག་ཏུ་འཁྱིལ་འཛུལ་བྱེད་འགྲོ་བ་དང་ཡང་ན་དེ་ལས་འཁྱིལ་གྱེས་སུ་འགྲོ་བ་ཡིན་ནོ། །དེ་ལྟར་གྱུར་ན་ང་ཚོ་ནི་ཡང་ན་བསྲེགས་པར་བྱེད་པ་དང་ཡང་ན་འཁྱགས་པའི་གོང་བུ་རུ་བསྒྱུར་འགྲོ་བ་ཡིན། ད་དུང་ཡང་། རྩ་བ་གསུམ་ལས་མང་བ་ན། དངོས་པོ་གཉིས་ཀྱི་བར་གྱི་འཐེན་ཤུགས་ཇེ་ཆུང་དུ་འགྲོ་བའི་ཚད་དེ་རྩ་བ་གསུམ་དང་ལྡན་པ་ལས་ཀྱང་མགྱོགས་པ་ཡིན། རྩ་བ་གསུམ་པའི་སྐབས་སུ། བར་ཐག་ལྡབ་འཕར་བྱེད་པའི་སྐབས་སུ་འཐེན་ཤུགས་དེ་བཞི་ཆ་གཅིག་གི་བར་དུ་ཇེ་ཆུང་ལ་འགྲོ་ལ། རྩ་བ་བཞི་པའི་སྐབས་སུ། བརྒྱད་ཆ་གཅིག་གི་བར་དུ་ཆུང་ངུར་འགྲོ། རྩ་བ་ལྔ་བའི་སྐབས་སུ། བཅུ་དྲུག་གི་ཆ་གཅིག་གི་བར་དུ་ཆུང་ངུར་འགྲོ་བ་སོགས་ཡིན། དེའི་ཕྱིར་རྩ་བ་གསུམ་པ་ལས་མང་བ་ན། ཉི་མ་དེ་ཡང་བརྟན་པའི་རྣམ་པ་ཉིད་དུ་གནས་མི་ཐུབ། དེ་ཡང་ནང་གནོན་དོ་མཉམ་པའི་འཐེན་ཤུགས་ཀྱིས་འཐེན་པའི་རྣམ་པའི་སྒོ་ནས་གནས་མི་ཐུབ་པའི་དོན་ཡིན། ཡང་ན་འཐོར་ཞིག་ཏུ་འགྲོ་བ་དང་། ཡང་ན་སྐར་ནག་ཅིག་ཏུ་རྡིབ་སྡུད་དུ་འགྲོ་ལ། མཇུག་འབྲས་གང་ལྟར་ཡང་ཁྱོད་ལ་སྐྱིད་པོ་མི་བྱེད་ཐག་ཆོད་རེད།
རྡུལ་ཕྲན་གྱི་ཚད་ཀྱི་ཐོག་ནས། གློག་ཤུགས་ཀྱི་རྣམ་པ་དང་འཐེན་ཤུགས་གཉིས་མཚུངས་ཤིང་།
དེས་ནི་རྡུལ་ཕྲན་གྱི་ནང་གི་གློག་རྡུལ་དེ་ཡང་ན་བྲོས་འགྲོ་བ་དང་ཡང་ན་ནང་དུ་རྡིབ་འགྲོ་བར་མཚོན་པ་ཡིན། རྣམ་པ་གཉིས་པོ་གང་ཞིག་ཡིན་པའི་དབང་དུ་བཏང་ན་ཡང་། ང་ཚོས་ཤེས་པའི་རྡུལ་ཕྲན་དེ་དག་ཡོད་མི་སྲིད་པ་ཞིག་ཡིན་ནོ།།
ཤེས་ལྡན་བརྟག་དཔྱད་མཁན་གྱི་རྙོག་འཛིང་ཆེ་བའི་སྒྲིག་གཞི་འབྱུང་བ་ནི་ཕལ་ཆེར་ཤིན་ཏུ་ཉམས་ཆུང་ངུ་ཞིག་ཡིན། རང་བྱུང་གཏན་སྲོལ་ནི་ཆེས་སྣེར་གྱུར་གྱི་སྙོམ་སྒྲིག་ཕྲ་མོའི་མ་ལག་ཅིག་ཏུ་གྲུབ། གལ་ཏེ་ང་ཚོས་ཤེས་པའི་ཚེ་སྲོག་གོང་འཕེལ་གྱི་སྲིད་རུང་རང་བཞིན་དེ་མེད་པར་མི་བྱེད་ན། དངོས་ཁམས་གཏན་སྲོལ་ལ་འགྱུར་བ་གཏང་དུ་རུང་བའི་ཚད་དེ་ནི་ཤིན་ཏུ་ཆུང་ངུ་ཞིག་ཡིན།
གལ་སྲིད་དངོས་ཁམས་གཏན་སྲོལ་གྱི་ཕྲ་ཞིང་ཞིབ་པའི་ཐོག་གི་མི་རྣམས་ཧ་ལས་པར་བྱེད་པའི་སྟེས་དབང་དེ་མིན་ན། འགྲོ་བ་མིའི་རིགས་དང་གཞན་ཡང་དེ་དང་མཚུངས་པའི་ཚེ་སྲོག་གི་རྣམ་པ་དེ་དག་འགྲུབ་མི་སྲིད་པ་ཞིག་ཡིན་ནོ།།
མི་རྣམས་ལ་ཆེས་བག་ཆགས་ཟབ་མོ་འཇོག་པར་བྱེད་པའི་སྙོམ་སྒྲིག་ཕྲ་མོའི་སྟེས་དབང་དེ་ནི་ཨེ་ཡན་སེ་ཐན་གྱི་ཁྱབ་ཆེ་བའི་ལྟོས་བཅས་སྨྲ་བའི་མཉམ་བྱ་རྩིས་ཕྲེང་གི་ནང་གི་འཇིག་རྟེན་རྟག་གྲངས་ཞེས་པ་དེ་དང་འབྲེལ་བ་ཡོད། ༡༩༡༥ ལོར་ཁྱབ་ཆེ་བའི་ལྟོས་བཅས་སྨྲ་བའི་རིག་གཞུང་དེ་གསར་གཏོད་བྱེད་པའི་སྐབས་སུ། འཇིག་རྟེན་འདི་མི་གཡོ་བའི་བརྟན་པ་ཞིག་ཡིན་པར་ཨེ་ཡན་སེ་ཐན་གྱིས་ཡིད་ཆེས་བྱེད་པ་རེད། དེའི་དོན་ཡང་ཡར་ཇེ་ཆེ་ལ་འགྲོ་བའི་སྒོ་ནས་མི་འཕེལ་ལ་མར་ཇེ་ཆུང་ལ་འགྲོ་བའི་སྒོ་མི་འགྲིབ་པའི་དོན་ཡིན། དངོས་པོ་ཐམས་ཅད་ཀྱིས་དངོས་པོ་གཞན་འཐེན་པར་བྱེད་པའི་དབང་གིས། ཁོས་རང་ཉིད་ཀྱི་རིག་གཞུང་གི་ནང་དུ་འཐེན་ཤུགས་ལྡོག་མ་ཞེས་པའི་ཤུགས་ཤིག་དྲངས་ཏེ། འཇིག་རྟེན་འདི་ཉིད་རང་ལུས་ལ་རྡིབ་འགྲོ་བ་ཐལ་བའི་འཕེལ་ཕྱོགས་ཀྱི་སྐྱོན་འགོག་ཐབས་བྱས། ཤུགས་འདི་ནི་ཤུགས་རིགས་གཞན་པ་རྣམས་དང་མི་མཚུངས་པ་ཡིན། འདི་ནི་འབྱུང་ཁུངས་ཁྱད་པར་བ་གང་ལས་ཀྱང་བྱུང་བ་མ་ཡིན་པར། ཡུལ་དུས་སམ་དུས་ཚོད་དམ་བར་སྟོང་རང་ཉིད་ཀྱི་ནང་དུ་རང་དགར་བྱུང་བ་ཡིན། འཇིག་རྟེན་རིག་པའི་རྟག་གྲངས་དེས་ནི་དེ་འདྲའི་ཤུགས་དེའི་ཚད་དེ་ཉིད་གསལ་བཤད་བྱེད་པ་རེད།
འཇིག་རྟེན་འདི་བརྟན་པོ་མི་འགྱུར་བ་ཞིག་མིན་པར་མི་རྣམས་ཀྱིས་ཤེས་རྟོགས་བྱུང་བ་ན།
ཨེ་ཡན་སེ་ཐན་གྱིས་འཇིག་རྟེན་རྟག་གྲངས་དེ་ཁོ་རང་གི་རིག་གཞུང་གི་ནང་ནས་ཕྱིར་འབུད་བྱས་པ་དང་། མ་ཟད་དེ་ཉིད་ནང་འདྲེན་བྱེད་པ་དེ་ཁོ་རང་གི་མི་ཚེ་གཅིག་གི་རིང་གི་ནོར་འཁྲུལ་ཆེ་ཤོས་དེ་ཡིན་པར་གསལ་སྐྲག་བྱས། དེ་ལྟ་ནའང་། ༡༩༩༨ལོའི་ཤིན་ཏུ་རྒྱང་རིང་གི་ཚད་བརྒལ་སྒར་གསར་གྱི་དཔྱད་ཞིབ་ཚད་ལེན་གྱིས། འཇིག་རྟེན་འདི་འཕེལ་ཚད་ཇེ་ཆེ་ལ་འགྲོ་བའི་སྒོ་ནས་ཡར་འཕེལ་དུ་འགྲོ་བཞིན་ཡོད། གལ་སྲིད་བར་སྣང་ཁམས་ཐམས་ཅད་ལ་ཁྱབ་ནས་ཡོད་པའི་འཕུལ་ཤུགས་གང་ཡང་རུང་བ་ཞིག་མེད་ན། བར་སྟོང་རིལ་པོ་ལ་འདི་འདྲའི་ནུས་སྣང་ཞིག་ཡོད་མི་སྲིད་པའི་གསལ་བཤད་བྱས་པས། འཇིག་རྟེན་རིག་པའི་རྟག་གྲངས་དེ་བསྐྱར་གསོན་ཐུབ། ད་ལྟ་ང་ཚོས་དེའི་གྲངས་ཐང་དེ་ཀླད་ཀོར་མིན་པར་ཤེས་ཟིན་པའི་དབང་གིས། ལྷག་མར་ལུས་པའི་དྲི་བ་དེ་ནི། ཅིའི་ཕྱིར་དེ་ལ་གྲངས་ཐང་འདི་དང་ལྡན་པ་ཡིན་ནམ་ཞེས་པ་དེ་ཉིད་རེད། དངོས་ཁམས་རིག་པ་བ་རྣམས་ཀྱིས་དེ་ཉིད་ཇི་ལྟ་བུའི་སྒོ་ནས་ནུས་རྡུལ་ནུས་སྣང་གི་རྣམ་པས་འབྱུང་ཚུལ་གྱི་སྒྲུབ་བྱེད་རྙེད་ནས་གསལ་བཤད་བྱས། འོན་ཀྱང་ཁོང་ཚོས་རྩིས་རྒྱག་བྱས་པའི་གྲངས་ཐང་དེ་ནི་ཕལ་ཆེར་ཚད་བརྒལ་སྐར་གསར་ལས་དཔྱད་ཞིབ་ཐུབ་པའི་གྲངས་ཐང་དངོས་ལས་ཀྱང་གྲངས་གནས་བརྒྱ་དང་ཉི་ཤུ་ཐམ་པ༼གཅིག་གི་རྗེས་སུ་ཀླད་ཀོར་བརྒྱ་དང་ཉི་ཤུ་ཡོད་པའི་གྲངས༽ཡིས་ཆེ་བ་ཞིག་ཡིན། འདི་ཉིད་ཀྱིས་ཡང་ན་རྩིས་རྒྱག་གི་སྐབས་སུ་རིགས་འདེད་བེད་སྤྱོད་བྱེད་ལུགས་ནོར་སོང་བར་མཚོན་པའམ། མིན་ན་ནུས་སྣང་གཞན་ཞིག་གིས་ཡ་མཚན་ཆེན་པོའི་སྒོ་ནས་རྩིས་རྒྱག་གི་གྲངས་ཐང་ཀུན་ཕན་ཚུན་མེད་པར་བྱས་ཏེ། བློ་ཡུལ་དུ་འཆར་ཐབས་བྲལ་བའི་ཆུང་ངུ་ཞིག་ལྷག་མར་ལུས་ཡོད་པར་མཚོན་པ་ཡིན་ནོ། །དངོས་ཡོད་ཀྱི་དོན་གཅིག་ཡོད་པ་དེ་ནི་གསལ་ཐག་ཆོད་པ་ཞིག་རེད། གལ་སྲིད་འཇིག་རྟེན་རྟག་གྲངས་ཀྱི་གྲངས་ཐང་དེ་ད་ལྟའི་དངོས་ཀྱི་གྲངས་ཐང་ལས་ཆེས་ཆེ་བ་ཞིག་ཡིན་ན། ང་ཚོའི་འཇིག་རྟེན་འདི་ཉིད་སྐར་ཚོགས་མ་ལག་གྲུབ་པའི་སྔོན་ནས་རང་ཉིད་འབར་གས་སུ་འགྲོ་བ་ཡིན། དེ་ལྟ་ན་ང་ཚོའི་ཚེ་སྲོག་ཡང་དཔེར་ན་ང་ཚོས་ཤེས་ཟིན་པ་དེ་འདྲ་བའི་སྒོ་ནས་ཡང་ལན་གཅིག་ཡོད་མི་སྲིད་པ་རེད།
ང་ཚོས་སྟེས་དབང་འདི་དག་གི་ནང་ནས་མཇུག་སྡོམ་ཅི་འདྲ་བ་ཞིག་ཐོབ་པ་ཡིན་ནམ་ཞེ་ན།
དངོས་ཁམས་རྩ་བའི་གཏན་སྲོལ་གྱི་འཕྱུག་མེད་རྣམ་པ་དང་རང་གཤིས་ཀྱི་ནང་གི་ལམ་སློང་དང་།
འཁོར་ཡུག་རྒྱུ་རྐྱེན་གྱི་ནང་ནས་ཕྲད་པའི་ལམ་སློང་གཉིས་ནི་གཅིག་པ་ཞིག་མ་ཡིན། དེ་ནི་ལས་སླ་མོའི་སྒོ་ནས་འགྲེལ་བཤད་བྱེད་མི་ཐུབ་ལ། མ་ཟད་དེ་ལ་ཆེས་ཟབ་པའི་དངོས་ཁམས་རིག་པ་དང་མཚན་ཉིད་རིག་པའི་དོན་སྙིང་དང་ལྡན་པ་ཡིན། ང་ཚོའི་འཇིག་རྟེན་དང་དེ་བཞིན་དུ་དེའི་གཏན་སྲོལ་དེ་ནི་འཆར་འགོད་བྱས་པ་ཞིག་དང་ཀུན་ནས་མཚུངས། དེ་གཉིས་ཆར་ཡང་ང་ཚོ་ལ་རྒྱབ་སྐྱོར་བྱེད་པའི་ཆེད་དུ་ལུས་ཚད་ལ་བརྟེན་ནས་བཟོ་སྦྱར་བྱས་པ་ལྟ་བུ་ཞིག་རེད། གལ་སྲིད་ང་ཚོ་གནས་དགོས་ན། དེ་དག་ལ་སྒྱུར་བཅོས་བྱེད་རུང་གི་གནས་ཤིན་ཏུ་ཕྲ་བ་ལས་མེད། འདི་ནི་འགྲེལ་བཤད་བྱེད་ཤིན་ཏུ་དཀའ་བ་ཡིན། མ་ཟད་དེ་དང་དུས་མཉམ་དུ་དེ་ཅིའི་ཕྱིར་དུ་འདི་འདྲ་བར་ཡོད་པ་ཡིན་ནམ་ཞེས་པའི་དྲི་བ་དེ་ཡང་ཤུགས་འབྱུང་གི་སྒོ་ནས་འབྱུང་བ་ཡིན།
མི་ཤིན་ཏུ་མང་པོ་ཞིག་གིས་དེ་འདྲའི་སྟེས་དབང་དེ་ཉིད་འཇིག་རྟེན་བྱེད་པོ་ལྷ་ཆེན་གྱི་ལས་ཀ་ཡིན་པའི་སྒྲུབ་བྱེད་དུ་བཀོད་པར་བྱེད། འཇིག་རྟེན་འདི་ནི་ལྷ་ཆེན་གྱིས་བྱས་ནས་འགྲོ་བ་མིའི་རིགས་རྣམས་ལ་གནས་སྡོད་བྱེད་ས་ཉིད་དུ་བྱིན་པ་ཡིན་པའི་འདོད་ཚུལ་འདི་ནི་མི་ལོ་སྟོང་ཁྲག་ཁ་ཤས་ཀྱི་སྔོན་ནས་བཟུང་ད་ལྟའི་དེང་རབས་ཀྱི་ལྷ་རིག་པ་དང་ལྷ་སྒྲུང་གི་བར་དུ་རྒྱུན་ཆད་མྱོང་མེད།
མ་ཡའི་མི་ཡི་ལྷ་མི་ཐ་དད་དུ་མི་ཕྱེ་བའི་པོ་པོ་ཝུ་མདོ་ཞེས་པའི་ནང་དུ། ལྷ་ཡིས་འདི་ལྟར། ཚེ་སྲོག་དང་ལྡན་པའི་འགྲོ་བ་མིའི་རིགས་བྱུང་བར་མ་གྱུར་གྱི་བར་དུ། —ང་ཚོས་སྐྱེད་པར་བྱས་པའི་ཆོས་རྣམས་ལས་བྱུང་བའི་མིང་གྲགས་དང་གུས་ཞབས་དེ་ང་ཚོས་དང་ལེན་བྱེད་མི་རུང་། ཞེས་བཤད་པ་རེད་ཅེས་དང་། ཕྱི་ལོ་སྔོན་གྱི་ལོ་ཉིས་སྟོང་ཐམ་པའི་ལོ་ཡི་དཔེ་མཚོན་གྱི་ཨེ་ཅིབ་ཡི་གེ་ལ
མི་སྟེ། ལྷ་ཆེན་གྱི་དུད་འགྲོ། ཆེས་ལེགས་པའི་སྒོ་ནས་ཞབས་ཞུ་བྱས། ཁོས་༼ཉི་མའི་ལྷ༽དེ་ཚོའི་ཆེད་དུ་གནམ་ས་སྐྲུན། ཞེས་བྲིས་ཡོད། ཀྲུང་གོའི་ཏོ་ཆོས་ལུགས་ཀྱི་མཚན་ཉིད་རིག་པ་བ་ལེ་ཞུས་ཁོ་ཡིས་༼ཕྱི་ལོ་སྔོན་གྱི་ལོ་བཞི་བརྒྱ༽གཏམ་རྒྱུད་ཅིག་གི་ནང་གི་མི་སྣ་ཞིག་གི་ཁ་ལ་བརྟེན་ནས་འདི་ལྟར། གནམ་གྱིས་མི་ལ་ཕན་ཞིང་། འབྲུ་ལྔ་འདེབས་འཛུགས་བྱས། ཉ་དང་བྱ་རིགས་སྐྱེད་ནས། ལོངས་སྤྱོད་བྱེད་དུ་བཅུག །ཅེས་བཤད་ཡོད་དོ།།
ནུབ་ཕྱོགས་རིག་གནས་ཀྱི་ནང་དུ། དམ་པའི་གསུང་རབས་ཆད་མདོ་རྙིང་མའི་ནང་གི་གསར་སྐྱེད་ཀྱི་གཏམ་རྒྱུད་ཀྱི་ནང་དུ་དང་པོ་ཉིད་ནས་ལྷ་ཡིས་འཆར་འགོད་བྱས་པའི་བསམ་བློ་དང་ལྡན།
དེའི་རྗེས་སུ་སྲོལ་རྒྱུན་གྱི་ཡེ་ཤུ་བའི་ཆོས་ལུགས་ཀྱི་ལྟ་བ་ལ་ཨ་རིས་སི་ཐོས་དི་ཡིས་ཀྱང་ཤུགས་རྐྱེན་ཆེན་པོ་བཟོས། ཨ་རིས་སོ་ཐོས་དི་ནི་འཇིག་རྟེན་འདི་ནི་བློ་ཡི་གཡོ་བ་སྔོན་དུ་བཏང་ནས་འཆར་འགོད་བྱས་པ་བཞིན་དུ་འཁོར་སྐྱོད་བྱེད་བཞིན་པའི་ཤེས་ལྡན་གྱི་རང་བྱུང་འཇིག་རྟེན་ཞིག་ཡིན་པར་ཡིད་ཆེས་ཟབ་མོ་དང་ལྡན། དུས་རབས་བར་མའི་ཡེ་ཤུ་ཆོས་ལུགས་པའི་ལྷ་རིག་པ་བ་ཐོ་མ་སི་ཨ་ཁེས་ན་སི་ཡིས་ཨ་རིས་སི་ཐོས་དི་ཡི་རང་བྱུང་སྒྲིལ་སྲོལ་དང་འབྲེལ་བའི་ལྟ་བ་ལ་བརྟེན་ཏེ་འཇིག་རྟེན་བྱེད་པོའི་ལྷ་ཆེན་པོ་ཡོད་པར་བསྒྲུབས། དུས་རབས་བཅོ་བརྒྱད་པའི་ནང་ནས། ཡེ་ཤུ་ཆོས་ལུགས་པའི་ལྷ་རིག་པ་བ་གཞན་ཞིག་ཐ་ན་དེ་ལས་ཀྱང་ཤིན་ཏུ་སྣེར་གྱུར་དུ་སོང་ཡོད།
ཡང་རི་བོང་ལ་རྔ་མ་དཀར་པོ་ཡོད་པ་དེ་ནི་ང་ཚོའི་མདའ་མོ་དེ་ཁོ་ལ་ཕོག་བདེ་བའི་ཆེད་དུ་ཡིན་ཞེས་བཤད་མྱོང་། ལོ་འགའི་སྔོན་དུ། ཝེ་ཡེ་ན་ཡི་ཆོས་བདག་ཆེན་མོ་ཁི་རི་སི་ཐོ་ཝུ་སོན་པ་ཨན་གྱིས་ཡེ་ཤུ་ཆོས་ལུགས་ཀྱི་ལྟ་བ་ལ་དེང་རབས་དང་མཐུན་པའི་འགྲེལ་བཤད་ཅིག་བྱས། དེ་ཡང་ཁོས་འདི་ལྟར། དུས་རབས་ཉེར་གཅིག་པའི་འགོ་ཙམ་ཡིན་པའི་ད་ལྟར་ནི། ང་ཚོས་དཔེར་ན་ཏ་ཝེན་གསར་མའི་རིང་ལུགས་དང་འཇིག་རྟེན་རིག་པའི་ནང་གི་ཡང་འཇིག་རྟེན་མང་བའི་འདོད་ཚུལ་སོགས་ལྟ་བ་གསར་པ་མང་པོ་ཞིག་ལ་གདོང་ལེན་བྱེད་དགོས་པ་རེད། ལྟ་བ་འདི་དག་གསར་བཟོ་བྱེད་པ་ཡང་། དེང་རབས་ཚན་རིག་གི་དམིགས་ཡུལ་དང་འཆར་འགོད་བྱས་པའི་ཐག་གཅོད་རང་བཞིན་གྱི་སྒྲུབ་བྱེད་དེ་དག་ལས་གཡོལ་བའི་ཆེད་དུ་ཡིན། གནམ་བདག་ཆོས་ལུགས་མཐུན་ཚོགས་ཀྱིས་དང་པོ་ནས་ཡོད་པའི་རང་བྱུང་གི་འཆར་འགོད་དེ་ནི་གནས་ལུགས་དངོས་དེ་ཡིན་ཞེས་དངོས་སུ་གསལ་བསྒྲགས་བྱས་ཏེ། མི་གཤིས་ཉིད་སླར་ཡང་སྲུང་སྐྱོང་བྱེད་རྒྱུ་ཡིན་ཞེས་བྲིས་ཡོད།
གོས་དམར་ཆོས་བདག་དེ་ཉིད་ཀྱིས་བཤད་པའི་འཇིག་རྟེན་རིག་པའི་ནང་གི་འབྲེལ་ཡོད་དམིགས་ཡུལ་དང་འཆར་འགོད་བྱས་པའི་ཐག་གཅོད་རང་བཞིན་གྱི་སྒྲུབ་བྱེད་ཅེས་པ་དེ་ཡང་། ང་ཚོས་གོང་དུ་གསལ་བཤད་བྱས་པའི་དངོས་ཁམས་གཏན་སྲོལ་གྱི་སྙོམ་སྒྲིག་ཕྲ་མོ་དེ་ལ་ཟེར་བ་རེད།
ཁོ་ཕེ་ནེ་ཡི་ཉི་མའི་ཁྱིམ་རྒྱུད་དཔེ་རྣམ་དེ་ནི་ཚན་རིག་པས་འགྲོ་བ་མིའི་རིགས་ལྟེ་བར་གྱུར་པའི་འཇིག་རྟེན་ཁས་ལེན་མི་བྱེད་པའི་ཁ་ཕྱོགས་འགྱུར་མཚམས་ཤིག་ཡིན། དཔེ་རྣམ་དེའི་ནང་ནས་ས་ཡི་གོ་ལ་འདིས་ལྟེ་བའི་གོ་ས་དེ་བཟུང་མེད་པར་འདོད་པ་རེད། དེ་ལ་ཟུར་ཟའི་བྲོ་བ་དང་ལྡན་པ་ཞིག་ནི། ཁོ་ཕེ་ནེ་རང་ཉིད་ཀྱི་འཇིག་རྟེན་ལྟ་བ་དེ་ནི་ལྟ་མི་རྣམ་པ་གཅིག་ལྡན་སྨྲ་བ་དེ་ཉིད་ཡིན། ཐ་ན་ཚད་འདི་ཙམ་ཞིག་ལ་བསླེབས་ཡོད། ང་ཚོ་ལ་སེམས་གསོ་བྱེད་པའི་ཆེད་དུ། ཁོས་ཁོ་རང་ལ་ཉི་དཀྱིལ་དཔེ་རྣམ་ཞིག་ཡོད་པར་བསྟན་ན་ཡང་། ས་ཡི་གོ་ལ་འདི་ཉིད་ནི་སྔར་བཞིན་དུ་ཕལ་ཆེར་ལྟེ་བ་ལ་གནས་ཡོད་ཅེས་བསྟན་པར་བྱས་པ་རེད། དེ་ཡང་ཁོས་འདི་ལྟར༼ ས་ཡི་གོ་ལ༽
འདི་ལྟེ་བ་ལ་མེད་པའི་དབང་དུ་བྱས་ན་ཡང་། དེ་ཉིད་༼ ལྟེ་བ་ལས་བྲལ་བའི་ཚད༽ཀྱི་བར་ཐག་དེ་བརྟན་སྐར་གྱི་བར་གྱི་བར་ཐག་དང་བསྡུར་བའི་སྐབས་སུ་བཤད་རིན་མེད་པ་ལྟ་བུ་ཞིག་ཡིན་ཞེས་བཤད་ཡོད། རྒྱང་མཐོང་ཇེ་ལེགས་སུ་སོང་བ་ལ་བརྟེན་ནས། དུས་རབས་བཅུ་བདུན་པའི་ཚད་ལེན་གྱི་མཇུག་འབྲས་ལས། དཔེར་ན་ང་ཚོའི་ས་ཡི་གོ་ལ་འདི་ནི་སྲུང་སྐར་གྱིས་བསྐོར་བཞིན་པའི་རྒྱུ་སྐར་གཅིག་པུ་དེ་མིན་པའི་དངོས་ཡོད་ཀྱི་དོན་འདི་ཉིད་ཀྱིས། ང་ཚོ་འཇིག་རྟེན་གྱི་ནང་གི་ཆེས་ལེགས་པའི་གནས་དེ་ཉིད་ལ་གནས་མེད་པའི་སྒྲུབ་བྱེད་ལ་རྒྱབ་སྐྱོར་སྟོབས་ཆེན་བྱེད་པ་རེད།
དེའི་རྗེས་ཀྱི་དུས་རབས་འགའ་ཞིག་གི་ནང་ནས། ང་ཚོས་འཇིག་རྟེན་གྱི་གནས་ཚུལ་ཇི་ཙམ་མཐོང་མང་བ། དེ་ཙམ་གྱིས་ས་ཡི་གོ་ལ་འདི་ནི་ཆེས་སྤྱིར་བཏང་བའི་རྒྱུ་སྐར་ཙམ་ཞིག་ཡིན་པར་མངོན་པར་གྱུར། དེ་ལྟ་ནའང་། ཆེས་ཉེ་བའི་དུས་རབས་ཀྱི་ནང་ནས་ང་ཚོས་རང་བྱུང་གཏན་སྲོལ་དེ་འདྲ་མང་པོ་ཞིག་ལ་ཆེས་སྣེར་གྱུར་གྱི་སྒོ་ནས་ང་ཚོ་གནས་པ་ལ་འཕྲོད་པའི་སྙོམ་སྒྲིག་ཕྲ་མོ་བྱས་ཡོད་པར་མངོན་པར་བྱས་པ་འདི་ཉིད་ཀྱིས། མ་མཐར་ཡང་ང་ཚོའི་ནང་གི་མི་འགའ་ཞིག་ལ་འདི་འདྲའི་འཆར་འགོད་ཆེན་པོ་དེ་ནི་ཆེས་རླབས་ཆེ་བའི་འཆར་འགོད་མཁན་གང་ཡང་རུང་བ་ཞིག་གིས་བློ་ཡི་གཡོ་བ་སྔོན་དུ་བཏང་བའི་བཟོས་སྦྱར་བ་ཡིན་པར་འདོད་པའི་ལྟ་བ་རྙིང་པ་ལ་ཕྱི་ལོག་བྱེད་དུ་བཅུག་པ་ལྟ་བུ་ཞིག་དང་ཡང་ལྡན། ཨ་རིའི་སློབ་གྲྭའི་ནང་ནས་ཆོས་ལུགས་ཀྱི་སློབ་ཁྲིད་བྱེད་མི་ཆོག་པ་རེད། དེའི་དབང་གིས་ལྟ་བ་འདི་དག་ལ་ཤེས་རབ་འཆར་འགོད་ཅེས་འབོད་པར་བྱེད།
གསལ་པོར་མི་བཤད་མོད་ཀྱི་འོན་ཀྱང་སྦས་དོན་ལ་འཆར་འགོད་མཁན་དེ་ནི་འཇིག་རྟེན་བྱེད་པ་པོའི་ལྷ་ཆེན་ཡིན་པའི་དོན་ཡིན།
དེ་ནི་དེང་རབས་ཚན་རིག་གི་དྲིས་ལན་ཞིག་མ་ཡིན། ང་ཚོས་ལེའུ་ལྔ་པའི་ནང་ནས་མཐོང་ཡོད། ང་ཚོའི་འཇིག་རྟེན་འདི་ནི་འཇིག་རྟེན་མང་པོའི་ནང་གི་གཅིག་ཡིན། དེ་དག་ཐམས་ཅད་ལ་ཡང་ངེས་སྲོལ་མི་མཚུངས་པ་སྣ་ཚོགས་པ་དང་ལྡན། འཇིག་རྟེན་མང་པོའི་བསམ་བློ་དེ་ནི་སྙོམ་སྒྲིག་ཕྲ་མོའི་ངོ་མཚར་ལ་འགྲེལ་བཤད་བྱེད་པའི་ཆེད་དུ་གསར་བཟོ་བྱས་འོང་བ་ཞིག་མ་ཡིན་པར།
དེ་ནི་མུ་མཚམས་མེད་པའི་ཆ་རྐྱེན་དང་ད་དུང་ཡང་དེང་རབས་འཇིག་རྟེན་རིག་པའི་ནང་གི་དེ་ལས་གཞན་པའི་རིག་གཞུང་མང་པོའི་ལུགས་མཐུན་རང་གྲུབ་ཏུ་བྱུང་བའི་གྲུབ་འབྲས་ཤིག་ཡིན། དེ་ལྟ་ནའང་གལ་ཏེ་དེ་ཉིད་ཡང་དག་པ་ཞིག་ཡིན་སྲིད་ན། དྲག་པོའི་མི་བདམ་རྩ་རིགས་དེ་ཉིད་དོན་དངོས་ཀྱི་ཐོག་ནས་ཞན་པའི་མི་བདམ་རྩ་རིགས་དང་མཉམ་པའི་པར་གཞི་ཞིག་ཡིན་པ་དང་།
དངོས་ཁམས་གཏན་སྲོལ་གྱི་སྙོམ་སྒྲིག་ཕྲ་མོ་དེ་དང་འཁོར་ཡུག་རྒྱུ་རྐྱེན་དེ་གཉིས་གོ་ཐོབ་མཚུངས་པ་ཞིག་ཡིན་པར་བསྟན་པ་ཡིན་ནོ། །དེའི་རྒྱུ་མཚན་ཡང་དེས་ང་ཚོའི་འཇིག་རྟེན་འདི་ཉིད་ཀྱི་གནས་ཏེ། རིལ་མཐོང་དུ་རུང་བའི་འཇིག་རྟེན་འདི་ཡང་འཇིག་རྟེན་མང་པོའི་ནང་གི་བྱེ་བྲག་གཅིག་ཁོ་ན་ཡིན་པར་མཚོན་པ་སྟེ། དཔེར་ན་ང་ཚོའི་ཉི་མའི་ཁྱིམ་རྒྱུད་འདི་ཉིད་ཀྱང་དེ་འདྲ་བ་མང་པོའི་ནང་གི་གཅིག་ཙམ་ཞིག་ཡིན་པ་བཞིན་དུ་ཡིན་ནོ། །འདི་ཉིད་ཀྱིས་ཉི་མའི་ཁྱིམ་བརྒྱུད་འདི་དང་མཚུངས་པའི་མ་ལག་དུང་ཕྱུར་མང་པོ་ཡོད་པར་ཡིད་ལ་འཁོར་ཐུབ་ན། ང་ཚོའི་ཉི་མའི་ཁྱིམ་རྒྱུད་ཀྱི་ནང་གི་འཁོར་ཡུག་གི་སྟེས་དབང་དེ་དག་ཀྱང་ཤིན་ཏུ་སྤྱིར་བཏང་བ་ཞིག་ཏུ་འགྱུར་འོང་བར་མཚོན་པ་ཡིན། དེ་དང་མཚུངས་པ། རང་བྱུང་གཏན་སྲོལ་གྱི་སྙོམ་སྒྲིག་ཕྲ་མོ་དེ་ཡང་འཇིག་རྟེན་མང་པོའི་གནས་པ་ལ་བརྟེན་ནས་འགྲེལ་བཤད་བྱེད་རུང་བ་ཡིན་ནོ། །དུས་ཡུན་རིང་པོའི་ནང་ནས། མི་འབོར་ཆེན་ཞིག་གིས་ཁོ་རང་ཚོའི་དུས་རབས་ཀྱི་ནང་གི་ཚན་རིག་གིས་འགྲེལ་བཤད་བྱེད་མི་ཐུབ་པའི་རང་བྱུང་གི་ངོ་མཚར་མཛེས་སྡུག་དང་རྙོག་འཛིང་རང་བཞིན་དེ་དག་བྱེད་པ་པོ་ལྷ་ཆེན་ལ་དབང་བར་བྱེད་མོད་ཀྱི། འོན་ཀྱང་དཔེར་ན་ཏ་ཝེན་དང་ཝ་ཚེ་ཐུ་ལྟ་བུས་ཕྱི་ཚུལ་ཙམ་ནས་བལྟས་ན་ཡ་མཚན་ཆེ་བ་ལྟ་བུའི་ཚེ་སྲོག་གི་རྣམ་པ་འབྱུང་བ་འདི་དག་ལ། བླ་ན་མཐོ་བའི་གནས་པ་ཞིག་གི་བྱེད་ལས་ཞིག་ལ་བརྟེན་པ་མ་ཡིན་པར་བསྟན་པ་བཞིན། འཇིག་རྟེན་མང་པོའི་འདོད་ཚུལ་གྱིས་ཀྱང་རང་བྱུང་གཏན་སྲོལ་གྱི་སྙོམ་སྒྲིག་ཕྲ་མོ་ལ་འགྲེལ་བཤད་བྱེད་ཐུབ་པས། ང་ཚོའི་ཆེད་དུ་འཇིག་རྟེན་སྐྱེད་པར་བྱེད་པའི་བྱམས་སེམས་དང་ལྡན་པའི་ལྷ་དབང་ཞིག་དགོས་དོན་མེད་དོ།།
ཐེངས་ཤིག་ལ་ཨེ་ཡན་སེ་ཐན་གྱིས་ལས་གྲོགས་ཨན་སི་ཐི་སི་ཐི་ར་སི་ལ་ལྷ་དབང་གིས་འཇིག་རྟེན་སྐྱེད་པའི་སྐབས་སུ་གདམ་ཁ་གང་ཡང་རུང་བ་ཞིག་ཡོད་དམ་ཞེས་དྲིས་མྱོང་། དུས་རབས་བཅུ་དྲུག་པའི་མཇུག་ཙམ་ནས། ཁེ་ཕུ་ལེར་གྱིས་ནི་ལྷ་དབང་གིས་ཆེས་མཛེས་ལྡན་གྱི་གྲངས་རྩིས་རྩ་རིགས་ཤིག་ལ་བརྟེན་ནས་འཇིག་རྟེན་འདི་ཉིད་སྐྱེད་པར་བྱས་པའི་ཡིད་ཆེས་ཟབ་མོ་བྱེད་པ་རེད། ནེ་ཐོན་གྱིས་ས་ཡི་གོ་ལ་ལ་ཡང་བེད་སྤྱོད་པའི་གཏན་སྲོལ་དེ་ཉིད་གནམ་གུར་ལ་ཡང་བེད་སྤྱོད་བྱེད་ཐུབ་པར་ར་སྤྲོད་བྱས་པ་དང་། མ་ཟད་གཏན་སྲོལ་དེ་དག་མཚོན་པར་བྱེད་པའི་གྲངས་རྩིས་ཀྱི་མཉམ་བྱ་རྩིས་ཕྲེང་ཡང་ཞིབ་འཇུག་ཐུབ་ཡོད། མཉམ་བྱ་རྩིས་ཕྲེང་འདི་དག་ཇི་འདྲའི་འཆམ་མཐུན་ཞིག་ཡིན། དེ་ཡང་ཐ་ན་དུས་རབས་བཅོ་བརྒྱད་པའི་ཚན་རིག་པ་འབོར་ཆེན་ཞིག་གི་ཆོས་ལུགས་ལ་མོས་པའི་ལྷག་བསམ་ཡང་སློང་བར་བྱས་པ་དང་། ཁོང་ཚོས་དེ་དག་ལ་བརྟེན་ནས་ལྷ་དབང་དེ་ནི་གྲངས་རྩིས་རིག་པ་བ་ཞིག་ཡིན་པར་ར་སྤྲོད་བྱེད་འདོད་བྱས།
ནེ་ཐོན་དང་ཁྱད་པར་ཨེ་ཡན་སེ་ཐན་ནས་བཟུང་། དངོས་ཁམས་རིག་པ་བ་རྣམས་ཀྱི་དམིགས་ཡུལ་དེ་ནི་དཔེར་ན་ཁེ་ཕུ་ལེར་གྱི་དེ་འདྲ་བའི་ཤིན་ཏུ་སླ་བའི་གྲངས་རྩིས་ཀྱི་སྒྲིག་སྲོལ་ཞིག་ཤེས་རྟོགས་བྱེད་རྒྱུ་དེ་ཉིད་དང་། མ་ཟད་དེ་ཉིད་ལ་བརྟེན་ནས་ཆོས་ཀུན་གཅིག་གྱུར་རིག་གཞུང་ཞིག་གསར་སྐྲུན་བྱེད་པ་དང་། རིག་གཞུང་དེ་ཉིད་ཀྱིས་ང་ཚོས་རང་བྱུང་ཁམས་ཀྱི་ནང་ནས་མཐོང་བའི་དངོས་པོ་དང་ཤུགས་རིགས་ཀྱི་ཞིབ་ཕྲ་ཐམས་ཅད་ལ་འགྲེལ་བཤད་བྱེད་ཐུབ་པར་བྱེད་རྒྱུ་དེ་ཉིད་རེད། དུས་རབས་བཅུ་དགུ་པའི་མཇུག་དང་ཉི་ཤུ་པའི་སྟོད་ཙམ་ནས། མེ་ཁོ་སི་ཝེ་དང་ཨེ་ཡན་སེ་ཐན་གྱིས་གློག་ཁབ་ལེན་དང་འོད་ཀྱི་རིག་གཞུང་དེ་གཅིག་གྱུར་བྱས། དུས་རབས་ཉི་ཤུ་པའི་ལོ་རབས་བདུན་ཅུ་པ་ཙམ་ནས་ཚད་ལྡན་དཔེ་རྣམ་དེ་གསར་བཟོ་བྱེད་ཐུབ་ཡོད། འདི་ནི་རྡུལ་སྙིང་དྲག་ཤུགས་དང་རྡུལ་སྙིང་ཞན་ཤུགས་དང་དེ་བཞིན་དུ་གློག་ཁབ་ལེན་ཤུགས་རྣམས་ཀྱི་གཅིག
གྱུར་གྱི་རིག་གཞུང་ཞིག་རེད། དེའི་རྗེས་སུ། རྒྱུད་རིག་གཞུང་དང་ཨེམ་རིག་གཞུང་བྱུང་ནས་ཤུགས་རིགས་ལྷག་མ་འཐེན་ཤུགས་དེ་ཡང་དེའི་ནང་དུ་བཙུད་ཐུབ་ཐབས་བྱས། དེའི་དམིགས་ཡུལ་ཡང་རིག་གཞུང་རང་རྐྱ་བ་ཞིག་རྙེད་ཐབས་བྱས་ཏེ། དེས་ཤུགས་རིགས་ཐམས་ཅད་ལ་འགྲེལ་བཤད་བྱེད་ཐུབ་པ་དང༌། མ་ཟད་ང་ཚོས་རྟག་པར་ལབ་གླེང་བྱེད་བཞིན་པའི་རྩ་བའི་གྲངས་ཀ་དཔེར་ན།
ཤུགས་རིགས་སྣ་ཚོགས་པའི་དྲག་ཞན་གྱི་ཚད་དང་རྩ་བའི་གཞི་རྡུལ་གྱི་སྤུས་ཚད་དང་གློག་ཁུར་ལྟ་བུ་རྩ་བའི་གྲངས་ཀ་དེ་དག་ལ་འགྲེལ་བཤད་བྱེད་ཐུབ་རེ་བྱེད་པ་རེད། དེ་ནི་དཔེར་ན་ཨེ་ཡན་སེ་ཐན་གྱིས་བཤད་པའི། རེ་བ་ཡོད་ས་དེ་ནི། རང་བྱུང་ནི་འདི་འདྲ་བའི་རྣམ་པས་གྲུབ་པ་ཡིན། དེ་ཡང་རིགས་པ་དང་མཐུན་པའི་སྒོ་ནས་འཕྱུག་མེད་ཀྱི་གཏན་སྲོལ་འདི་འདྲ་བ་ཞིག་འཆར་འགོད་བྱས་ཏེ། དེ་ཡང་གཏན་སྲོལ་འདི་དག་གི་ནང་དུ་གནས་ལུགས་དང་མཐའ་གཅིག་ཏུ་མཐུན་པའི་སྒོ་ནས་ཐག་ཆོད་པའི་རྟག་གྲངས་ཤིག་དང་ལྡན་པར་བྱས་པ་ཡིན་ཞེས་བཤད་པ་བཞིན་ཡིན། ༼དེའི་ཕྱིར། རིག་གཞུང་གི་ནང་དུ་གྲངས་ཐང་གང་རུང་ཞིག་བླངས་ཀྱང་རིག་གཞུང་དེ་ཉིད་འཁྲུག་པ
མི་འགྱུར་བ་དེ་འདྲ་བ་འབྱུང་མི་རུང་བ་ཡིན།༽ དེ་ལྟ་ན་རིག་གཞུང་གཅིག་རྐྱང་བ་ཐུན་མིན་ཞིག་གི་ནང་དུ་འགྲོ་བ་མིའི་རིགས་འདི་ཉིད་གནས་པར་བྱེད་པའི་ཕྲ་ཞིང་ཟབ་པའི་ཕུན་སུམ་ཚོགས་པའི་སྙོམ་སྒྲིག་ཕྲ་མོ་དང་ལྡན་དཀའ་བ་ཡིན། འོན་ཀྱང་མིག་སྔར་གྱི་གོང་འཕེལ་གྱི་དབང་དུ་བྱས་ན།
ང་ཚོས་གལ་ཏེ་ཨེ་ཡན་སེ་ཐན་གྱི་རྨི་ལམ་དེ་འཇིག་རྟེན་འདི་དང་དེ་ལས་གཞན་པའི་འཇིག་རྟེན་དང་དེ་བཞིན་དུ་གཏན་སྲོལ་སྣ་ཚོགས་པ་ཀུན་ལ་ཡོངས་ཁྱབ་ཏུ་འགྲེལ་བཤད་བྱེད་ཐུབ་པའི་རིག་གཅིག་པུ་དེ་ཉིད་ཡིན་སྲིད་དོ། །དེ་ལྟ་ནའང་ཨེམ་རིག་གཞུང་དེ་གཅིག་པུ་ཁོ་ན་ཡིན་ནམ་ཞེས་དང༌།
ཡང་ན་དེ་ནི་ཤིན་ཏུ་སླ་བའི་རིགས་པའི་སྒྲིག་སྲོལ་ཞིག་དང་ལྡན་དགོས་པ་ཡིན་ནམ་ཞེས་དང་།
ཚོས་དེ་ལ་དྲིས་ལན་བསྟན་ནུས་སམ་ཞེས་དང་། ཅིའི་ཕྱིར་དུ་དེ་ཉིད་ཨེམ་རིག་གཞུང་ཡིན་གྱི་གཞན་པ་མ་ཡིན་ཞེས་འདྲིའོ།།

ལེའུ་བརྒྱད་པ། རླབས་ཆེན་འཆར་འགོད།

དེབ་འདི་ཉིད་ཀྱི་ནང་དུ། ང་ཚོས་ཉི་མ། ཟླ་བ་དང་རྒྱུ་སྐར་སོགས་འདི་འདྲའི་རིགས་ཀྱི་མཁའ་དབྱིངས་ཀྱི་དངོས་པོ་དེ་དག་ནི། གཏན་ཁེལ་བའི་སྒྲིག་སྲོལ་ཞིག་ལ་རག་ལས་པའི་སྒོ་ནས་འགུལ་སྐྱོད་བྱེད་པ་ཡིན་གྱི། ལྷ་ཡི་བསམ་བློ་འདྲེ་ཡི་ཆོ་འཕྲུལ་ཡ་མཚན་ཅན་གྱི་སྒུལ་ཤུགས་ཤིག་གི་དབང་གིས་བྱེད་པ་མ་ཡིན་པར་གསལ་བཤད་བྱས་ཡོད། དང་པོའི་སྐབས་སུ་འདི་འདྲའི་གཏན་སྲོལ་དེ་གནམ་དཔྱད་རིག་པ་༼ཡང་ན་སྐར་དཔྱད་རིག་པ། འདི་གཉིས་ཕལ་ཆེར་མཚུངས༽ཁོ་ནའི་ནང་དུ་ལྡན་པ་ཡིན། ས་ཡི་གོ་ལའི་ཐོག་གི་དངོས་པོ་ཀུན་གྱི་རང་བཞིན་དེ་ཇི་འདྲའི་རྙོག་འཛིང་ཅན་ཞིག་ཡིན་ཞིང་མ་ཟད་འདི་འདྲའི་ཤུགས་རྐྱེན་མང་པོ་ཐེབས་བཞིན་ཡོད་པའི་དབང་གིས།
སྔོན་གྱི་རིག་གཞུང་གིས་སྣང་ཚུལ་འདི་དག་གི་དཔེ་རྣམ་གསལ་པོ་གང་ཡང་འབྱེད་མི་ཐུབ་པ་དང་འདི་དག་ལ་དབང་བྱེད་པའི་གཏན་སྲོལ་གྱི་རྣམ་པ་གང་ཡང་ངོས་ཟིན་མ་ཐུབ་པ་རེད། དེ་ལྟ་ནའང་གནམ་དཔྱད་རིག་པ་ལས་གཞན་པའི་ཁྱབ་ཁོངས་ཀྱི་ནང་དུ། གཏན་སྲོལ་གསར་པ་རྣམས་རིམ་གྱིས་གསར་རྟོགས་བྱུང་བ་དང་། དེ་ཉིད་ཀྱིས་ཚན་རིག་ཐག་གཅོད་སྨྲ་བའི་བསམ་བློ་དེ་འདྲེན་པར་བྱས། བསམ་བློ་དེས་འཇིག་རྟེན་འདི་ཉིད་ཀྱི་དུས་སྐད་ཅིག་མ་གང་ཡང་རུང་བ་ཞིག་གི་རྣམ་པ་དེ་ཉིད་གཏན་ལ་དབབ་པར་གྱུར་ན། དུས་སྐད་ཅིག་མ་དེ་ནས་བཟུང་འཇིག་རྟེན་འདི་ཉིད་ཇི་ལྟ་བུའི་སྒོ་ནས་གོང་དུ་འཕེལ་བར་འགྱུར་བའི་ཚུལ་མ་ནོར་བར་གཏན་ལ་འབེབས་པར་བྱེད་ཐུབ་པའི་གཏན་སྲོལ་སྐྱོན་མེད་ཅིག་དང་ལྡན་པ་དང་། གཏན་སྲོལ་འདི་དག་ཡུལ་དང་དུས་ཁྱད་པར་མེད་པར་ཐམས་ཅད་ཀྱི་ཚེ་ན་ཡང་ནུས་པ་དང་ལྡན་པ་ཡིན་གྱི། གཞན་དུ་ན་དེ་དག་གཏན་སྲོལ་གྱི་གྲངས་སུ་མི་འགྲོ་ཞིང་། དེ་ལ་དམིགས་བསལ་གང་ཡང་མེད་ལ་ངོ་མཚར་གསར་དུ་འབྱུང་བའང་ཅི་ཡང་མེད་པ་དང་། ལྷ་དང་འདྲེ་གང་གིས་ཀྱང་འཇིག་རྟེན་གྱི་འཁོར་སྐྱོད་ལ་བར་ཆད་བྱེད་མི་ཐུབ་བོ་ཞེས་འདོད་དོ།།
ཚན་རིག་ཐག་གཅོད་སྨྲ་བ་འདི་ཐོག་མར་བསྟན་པའི་ལོ་རབས་ཀྱི་ནང་དུ། མི་རྣམས་ཀྱིས་ཤེས་པའི་རང་བྱུང་གཏན་སྲོལ་དེ་ལ་ནེ་ཐོན་གྱི་འགུལ་སྐྱོད་གཏན་སྲོལ་དང་ཀུན་ལྡན་འཐེན་ཤུགས་གཏན་སྲོལ་ཙམ་ཞིག་དང་ལྡན་པ་ཡིན། ཨེ་ཡན་སེ་ཐན་གྱིས་ཁྱབ་ཆེ་བའི་ལྟོས་བཅས་སྨྲ་བའི་ནང་དུ་ཇི་ལྟ་བུའི་སྒོ་ནས་གཏན་སྲོལ་འདི་དག་དར་རྒྱས་བྱས་པའི་ཚུལ་དང་། དེ་བཞིན་དུ་མི་རྣམས་ཀྱིས་འཇིག་རྟེན་གྱི་ནང་གི་དེ་ལས་གཞན་པའི་ཕྱོགས་ཀྱི་གཏན་སྲོལ་གཞན་པ་རྣམས་ཇི་ལྟ་བུའི་སྒོ་ནས་ཤེས་རྟོགས་བྱུང་ཚུལ་ང་ཚོས་གོང་དུ་གསལ་བཤད་བྱས་ཟིན།
རང་བྱུང་གཏན་སྲོལ་གྱིས་ང་ཚོ་ལ་འཇིག་རྟེན་འདི་ཉིད་ཀྱི་རང་བཞིན་དེ་ཇི་ལྟ་བུ་ཞིག་ཡིན་པའི་ཚུལ་དེ་སྟོན་པར་བྱེད་པ་ཡིན་གྱི། ཅིའི་ཕྱིར་འཇིག་རྟེན་གྱི་ངོ་བོ་དེ་ལྟ་བུར་ཡོད་པ་ཡིན། ཞེས་པའི་དེབ་འདི་ཉིད་ཀྱི་ཐོག་མར་དྲིས་པའི་དྲི་བ་དེ་ལ་ལན་སྟོན་པར་བྱེད་པ་ནི་མ་ཡིན་ནོ།།
དེབ་འདི་ཉིད་ཀྱི་ཐོག་མར་ང་ཚོས་དྲིས་པའི་དྲི་བ།
ཅིའི་ཕྱིར་དུ་བདེན་པའི་དངོས་པོ་ཡོད་པ་ཡིན་གྱི། ཅི་ཡང་མེད་པ་ཞིག་མ་ཡིན། ཞེས་དང་།
ཅིའི་ཕྱིར་དུ་ང་ཚོ་ཡོད་པ་ཡིན་ནམ་ཞེས་དང་།
ཅིའི་ཕྱིར་ངེས་སྲོལ་ཁྱད་པར་བ་འདི་ཉིད་ཀྱིས་གནས་པ་ཡིན་གྱི་དེ་ལས་གཞན་པ་ཞིག་གིས་མ་ཡིན།
ཞེས་པའི་དྲི་བ་ལ། མི་འགའ་ཞིག་གིས་དྲི་བ་དེ་དག་གི་ལན་ནི་འཇིག་རྟེན་གྱི་བྱེད་པ་པོ་ལྷ་དབང་ཡོད་པས། ཁོང་གིས་འཇིག་རྟེན་འདི་ཉིད་དེ་ལྟ་བུའི་ཚུལ་གྱིས་སྐྱེད་པར་བྱས་པར་འདོད།
གང་ཟག་གང་ཞིག་གམ་ཡང་ན་དངོས་པོ་གང་ཞིག་གིས་འཇིག་རྟེན་འདི་སྐྱེད་བྱས་པ་དེ་ལུགས་དང་མཐུན་པ་ཡིན་ཞེས་དྲིས་པ་ན། ལན་དུ་འཇིག་རྟེན་བྱེད་པོ་ལྷ་དབང་དེ་ཉིད་ཀྱིས་བྱས་པ་དེ་ལུགས་དང་མཐུན་པ་ཡིན་ཞེས་འདོད་ན། དེ་ལྟ་ན་དྲི་བ་དེ་ཉིད་འོ་ན་ལྷ་དབང་དེ་སུ་ཞིག་གིས་བྱས་ཞེས་པའི་ཐོག་ཏུ་ཚུར་འཁོར་བ་ཙམ་ལས་ཅི་ཡང་མེད་དོ། །འདོད་ཚུལ་འདི་ཉིད་ཀྱི་དབང་དུ་བྱས་ན།
བྱེད་པ་པོ་མི་དགོས་པའི་དངོས་སུ་ཡོད་པའི་ཆོས་ཤིག་དང་ཡང་ལྡན་ཞིང་དངོས་ཡོད་ཀྱི་ཆོས་དེ་ཉིད་ལ་ལྷ་དབང་ཟེར་བ་ཡིན་པས། དེ་ལྟ་ན་དང་ལེན་བྱེད་དུ་རུང་བ་ཞིག་རེད་ཅེས་འདོད་པར་བྱེད།
འདི་ཉིད་ཀུན་གྱིས་ཤེས་ཟིན་པའི་ལྷ་དབང་ཡོད་པའི་སྒྲུབ་བྱེད་དང་པོ་དེ་རེད། དེ་ལྟ་ནའང་། ང་ཚོས་ནི་ཚན་རིག་གི་ཁྱབ་ཁོངས་གཙང་མ་ཞིག་གི་ནང་དུ་གནས་ནས་དྲིས་ལན་བསྟན་པ་ལས། དེ་ལས་གཞན་པའི་བྱེད་པ་པོའི་ལྷ་ཞིག་ལ་རེ་བ་བཅང་ནས་ལན་བསྟན་པར་མི་བྱེད་དོ།།
ལེའུ་གསུམ་པའི་ནང་དུ་དྲངས་པའི་ལྟོས་པའི་དཔེ་རྣམ་གྱི་བདེན་དངོས་སྨྲ་བའི་བསམ་བློའི་དབང་དུ་བྱས་ན། ང་ཚོའི་མགོ་ཀླད་དེས་ཕྱི་རོལ་འཇིག་རྟེན་གྱི་དཔེ་རྣམ་ཞིག་བཟོས་པ་ཡིན་ཞེས་པ་ལ་བརྟེན་ནས་དབང་པོའི་ནང་འདྲེན་གྱི་དོན་དུ་འགྲེལ་བཤད་བྱས། དེས་ན་ང་ཚོའི་ཁང་པ།
ཤིང་སྡོང་། མི་གཞན། གྱང་ངོས་ཀྱི་གློག་ཁུངས་ལས་འབབས་པའི་གློག་རྒྱུན། རྡུལ་ཕྲན། འདུས་རྡུལ་དང་དེ་བཞིན་དུ་དེ་ལས་གཞན་པའི་འཇིག་རྟེན་གྱི་ཆོས་ཀྱི་སེམས་ནང་གི་རྣམ་པ་དེ་དག་གྲུབ་པ་ཡིན་ལ། སེམས་ནང་གི་དོན་འདི་དག་ནི་ང་ཚོས་ཤེས་ཐུབ་པའི་དངོས་པོ་ཡོངས་སུ་རྫོགས་པ་དེ་ཡིན་ནོ། །དཔེ་རྣམ་ལ་མ་ལྟོས་པའི་དངོས་པོའི་རང་བཞིན་གྱི་དཔྱད་ཞིབ་ཅེས་པ་ཅི་ཡང་མི་སྲིད།
རྒྱུ་མཚན་དེ་ཉིད་ཀྱིས་ཅུང་ཟད་ལེགས་པའི་དཔེ་རྣམ་ཞིག་གསར་སྐྱེད་བྱས་པ་དེ་ཉིད་ཅུང་ཟད་ལེགས་པའི་རང་ལུས་ཀྱི་དངོས་པོ་དེ་ཉིད་རེད། ༡༩༧༠ཐམ་པའི་ལོར། ཁམ་པི་རིད་ཅུས་ཀྱི་ཇོང་ཁོན་ཝེ་ཞེས་པའི་ལོ་ན་གཞོན་པའི་གྲངས་རྩིས་རིག་པ་བ་དེས་གསར་གཏོད་བྱས་པའི་ཚེ་སྲོག་རོལ་རྩེད་དེ་ཉིད་ང་ཚོ་ལ་དངོས་ཡོད་དང་གསར་སྐྱེས་ཀྱི་དོན་ལ་གོ་བ་ལེན་པར་ཕན་པ་ཡོད་པའི་དངོས་དཔེ་ཞིག་རེད།
ཚེ་སྲོག་རོལ་རྩེད་ཀྱི་ནང་དུ། རོལ་རྩེད་ཅེས་པའི་ཚིག་འདི་ནི་གོ་ལོག་ཐེབ་སླ་བའི་ཐ་སྙད་ཅིག་རེད། རོལ་རྩེད་འདི་ཉིད་ཀྱི་ནང་དུ་རྒྱལ་ཕམ་ཞེས་པ་ཞིག་མི་སྲིད། དངོས་གནས་བྱས་ན་དེའི་ནང་གི་རོལ་རྩེད་རྩེ་མཁན་དེ་ཡང་མེད། ཚེ་སྲོག་རོལ་རྩེད་དེ་ནི་རོལ་རྩེད་དངོས་གནས་པ་ཞིག་མ་ཡིན་པར། དེ་ནི་རྩ་བ་གཉིས་པའི་འཇིག་རྟེན་ལ་དབང་སྒྱུར་བྱེད་པའི་གཏན་སྲོལ་ཙམ་ཞིག་རེད།
འདི་ནི་གཏན་ལ་ཕབ་ཟིན་པའི་འཇིག་རྟེན་ཞིག་ཡིན། ཁྱོད་ཀྱིས་ཐོག་མའི་སྒྲིག་རྣམ་མམ། ཡང་ན་ཐོག་མའི་ཆ་རྐྱེན་དེ་ཉིད་འཆར་འགོད་བྱས་པ་ན། མ་འོངས་པ་ན་ཅི་ཞིག་འབྱུང་བར་འགྱུར་བ་གཏན་སྲོལ་དེ་ཉིད་ཀྱིས་གཏན་ལ་འབེབས་པར་བྱེད་པ་རེད།
ཁོན་ཝེ་ཡིས་བསམ་བཀོད་བྱས་པའི་འཇིག་རྟེན་ནི་གྲུ་བཞི་རུ་སྟར་ཞིག་ཡིན། དེ་ནི་མིག་མང་གི་རྒྱ་དང་མཚུངས། འོན་ཀྱང་དེ་ནི་ཕྱོགས་ཐམས་ཅད་ནས་ཐུག་མེད་ཀྱི་བར་དུ་སྣར་ཡོད།
བཞི་རེ་རེ་བཞིན་ཐམས་ཅད་ཀྱང་འོག་གི་གསོན་པའམ་༼འོག་གི་དཔེ་རིས་ཀྱི་ནང་གི་རྟགས་ལྗང་དེ་ཡིན༽ ཡང་ན་ཤི་རོའི་༼འོག་གི་དཔེ་རིས་ཀྱི་ནང་གི་རྟགས་མཚན་ནག་པོ༽རྣམ་པ་གཉིས་ཀྱི་ནང་གི་གང་ཡང་རུང་བ་ཞིག་ལ་གནས་ཡོད། གྲུ་བཞི་རེ་ལ་ཁྱིམ་མཚེས་བརྒྱད་རེ་དང་ལྡན། དེ་ཡང་སྟེང་། འོག །གཡས། གཡོན་དང་དེ་བཞིན་དུ་མཚམས་བཞི་ཡི་ཟུར་བཞིའི་ཁྱིམ་མཚེས་རྣམས་ཡིན། འཇིག་རྟེན་འདི་ཉིད་ཀྱི་ནང་གི་དུས་ཚོད་དེ་ནི་རྒྱུན་དང་ལྡན་པ་ཞིག་མ་ཡིན་པར། ཁ་གྱེས་ཟུར་འཛུག་གི་གོམ་འགྲོས་ཀྱི་སྒོ་ནས་མདུན་དུ་བགྲོད་པར་བྱེད། སྔོན་གཏན་ཁེལ་བའི་ཤི་གསོན་གྱི་གྲུ་བཞིའི་སྒྲིག་འགོད་དེས། འོག་གི་སྒྲིག་གཞི་དེ་ཉིད་ལ་བརྟེན་ནས་ཁྱིམ་མཚེས་གསོན་པོའི་གྲངས་ཀྱིས་གོམ་པ་འོག་མ་ལ་ཅི་འགྱུར་ཐག་གཅོད་བྱེད་པ་ཡིན།
༡ ཁྱིམ་མཚེས་གསོན་པོ་གཉིས་སམ་གསུམ་དང་ལྡན་པའི་གྲུ་བཞི་དེ་གསོན་པོར་གནས་པ་༼ གསོན་པོ༽
༢ ཁྱིམ་མཚེས་གསོན་པོ་གསུམ་དང་ལྡན་པའི་གྲུ་བཞི་ཤི་རོ་དེ་ནི་ཕྲ་ཕུང་གསོན་པོ་རུ་འགྱུར་བ་ཡིན་༼༼གསར་སྐྱེས༽
༣ རྣམ་པ་གཞན་ཐམས་ཅད་ཀྱི་འོག་ནས། ཕྲ་ཕུང་གིས་ཤི་བ་དང་ཡང་ན་ཤི་བའི་རྒྱུན་སྐྱོང་བར་བྱེད། གྲུ་བཞི་གསོན་པོ་ཞིག་ལ་ཁྱིམ་མཚེས་ཀླད་ཀོར་དང་ཡང་ན་གཅིག་དང་ལྡན་པའི་རྣམ་པའི་འོག་ནས། ཁེར་རྐྱང་དུ་ཤི་བ་ཞེས་ཟེར་བ་ཡིན། གལ་སྲིད་ཁོ་ལ་ཁྱིམ་མཚེས་གསུམ་ལས་མང་བ་ཡོད་ན། འཚང་ཁས་ཤི་བ་ཟེར་བ་ཡིན།
འདི་ཉིད་སྒྲིག་སྲོལ་ཡོངས་རྫོགས་ཡིན། ཐོག་མའི་ཆ་རྐྱེན་གང་ཞིག་སྔོན་གཏན་ཁེལ་ན་ཡང་།
གཏན་སྲོལ་འདི་དག་གིས་ཕྱི་རབས་ཀྱི་རྒྱུན་མཐུན་པར་བྱེད་དུ་བཅུག་པ་ཡིན། གཅིག་རྐྱང་ཞིག་དང་ཡང་ན་གཉིས་སྦྲེལ་གྱི་གྲུ་བཞི་གསོན་པོ་དེའི་རབས་ཕྱི་མ་ལ་ཤི་རྒྱུ་རེད། དེའི་རྒྱུ་མཚན་ཡང་དེ་དག་ལ་འདང་ངེས་ཀྱི་ཁྱིམ་མཚེས་མེད་པའི་དབང་གིས་ཡིན། མཚམས་ཀྱི་ཟུར་ལ་ཕྱོགས་པའི་གྲུ་བཞི་གསོན་པོ་གསུམ་པོ་དེ་དག་གསོན་ཡུན་ཅུང་ཟད་རིང་། གོམ་པ་དང་པོའི་རྗེས་སུ་སྣེར་གནས་ཀྱི་གྲུ་བཞི་དེ་ཤི་སྟེ། བར་གྱི་དེ་ཁོ་ན་ལུས་འོང་། རབས་ཕྱི་མ་ལ་དེ་ཡང་འཆི་བར་འགྱུར།
མཚམས་ཀྱི་ཟུར་ལ་གཏད་པའི་གྲུ་བཞི་དེ་དག་ཐམས་ཅད་ཀྱང་དེ་ལྟ་བུའི་ཚུལ་གྱིས་ཡལ་འགྲོ།
འོན་ཀྱང་གལ་སྲིད་གྲུ་བཞི་གསོན་པོ་གསུམ་འཕྲེད་ཐིག་གི་ཐོག་ཏུ་བཞག་ན། བར་གྱི་དེ་ནི་ཁྱིམ་མཚེས་གཉིས་ཡོད་པའི་དབང་གིས་གསོན་ཐུབ་ལ། སྣེ་མོའི་གྲུ་བཞི་གཉིས་པོ་འཆི་བབར་འགྱུར།
འོན་ཀྱང་རྣམ་པ་འདི་འདྲའི་འོག་ནས། དཀྱིལ་མའི་སྟེང་ཕྱོགས་དང་འོག་ཕྱོགས་སུ་ཡོད་པའི་ཕྲ་ཕུང་དེས་སྐྱེ་བ་ཉམས་སུ་མྱོང་ཐུབ། དེའི་ཕྱིར་འཕྲེད་སྒྲིག་དེ་ཉིད་གཞུང་སྒྲིག་ཏུ་གྱུར་འགྲོ་བ་ཡིན།
དེ་དང་རིགས་མཚུངས་པའི་སྒོ་ནས་རབས་ཕྱི་མར་གཞུང་སྒྲིག་དེ་ཉིད་སླར་ཡང་འཕྲེད་སྒྲིག་ཏུ་གྱུར་པ་སོགས་ཀྱི་སྒོ་ནས་བསྐྱར་བར་བྱེད། འདི་འདྲའི་འགྲོ་ལྡོག་གི་གཡོ་འགུལ་གྱི་རྣམ་པ་དེ་ལ་འཁྱུག་གློག་ཟེར་བ་ཡིན་ནོ།།
གལ་ཏེ་གྲུ་བཞི་གསུམ་ཨེལ་ཡི་དབྱིབས་སུ་བཀོད་ན། རྣམ་པ་གསར་པ་ཞིག་འབྱུང་བར་འགྱུར།
སྐྱེད། གྲུ་བཞི་དེ་ནི་མི་གཡོ་བའི་ཚེ་སྲོག་གི་དཔེ་རྣམ་གྱི་རིགས་ཞེས་ཟེར། དེའི་རྒྱུ་མཚན་ཡང་དེས་ནི་མི་འགྱུར་བའི་སྒོ་ནས་ཕྱི་རབས་རྒྱུད་མཆེད་བྱེད་ཐུབ་པའི་དབང་གིས་ཡིན། དེ་འདྲའི་རིགས་ཀྱི་སྒྲིག་དབྱིབས་མང་པོ་ཞིག་དང་ལྡན་པ་ཡིན་ལ། དེ་དག་ཅུང་ཟད་སྔ་བའི་རྒྱུད་རབས་ཀྱི་ནང་དུ་གཟུགས་འགྱུར་བ་དང་། འོན་ཀྱང་ཡུན་མི་རིང་བར་མི་གཡོ་བའི་ཚེ་སྲོག་ལ་འགྱུར་བའམ། ཡང་ན་ཚེ་ཡི་དུས་བྱེད་པར་འགྱུར་བའམ། ཡང་ན་སྔར་གྱི་གཟུགས་ལ་ཕྱི་ལོག་བྱས་ཏེ་རྒྱུད་རིམ་དེ་ཉིད་བསྐྱར་བར་བྱེད་ཚེ་སྲོག་རོལ་རྩེད་ཀྱི་ནང་དུ་སླར་འདུས་གཟུགས་འགའ་ཞིག་ནི་དབྱིབས་རྣམ་ཞིག་ཏུ་རིམ་འགྱུར་དུ་འོང་། སྒྲིག་སྲོལ་དེས་འདི་དག་རྟག་པར་མི་འགྱུར་བར་གཏན་འབེབས་བྱས་ཡོད།
ད་དུང་ཡང་རླུང་འཕུར་འཕྲུལ་ཆས་ཀྱི་དཔེ་རྣམ་དང་ལྡན་པ་ཡང་ཡོད། དེ་ནི་སྔ་རིམ་གྱི་སྐབས་སུ་དབྱིབས་གཞན་དུ་འགྱུར་རུང་བ་ཡིན། འོན་ཀྱང་ཕྱི་རབས་འགའ་ཞིག་གི་རྗེས་སུ། སྔར་གྱི་གཟུགས་དབྱིབས་སུ་སླར་ལོག་བྱེད་འོང་། གོ་སའི་ཐོག་ནས་མཚམས་ཀྱི་ཟུར་ཕྱོགས་ནས་འོག་ཏུ་གྲུ་བཞི་གཅིག་སྤོ་བར་བྱེད་པ་ཙམ་ཞིག་ཡིན། གལ་སྲིད་ཁྱོད་ཀྱིས་འདི་དག་དུས་ཚོད་སོང་རིམ་བཞིན་གོང་དུ་འཕེལ་ཚུལ་ལ་བརྟག་དཔྱད་བྱས་ན། དེ་དག་ནི་རུ་བསྒྲིགས་ནས་ནུར་འགྲོས་བྱེད་པ་དང་ཀུན་ནས་མཚུངས། རླུང་བགྲོད་འཕུར་ཆས་འདི་དག་ཕན་ཚུན་ཕྲད་པའི་སྐབས་སུ། སྤྱོད་པ་ཡ་མཚན་ཅན་འབྱུང་དུ་རུང་ཞིང་། དེ་ཡང་འཕྲད་པའི་སྐབས་ཀྱི་འཕུར་ཆས་སོ་སོའི་དབྱིབས་ཀྱི་རྣམ་པ་ལ་བརྟེན་ནས་ཐག་གཅོད་བྱེད་པ་ཡིན་ནོ།།
འཇིག་རྟེན་འདི་ཉིད་ཀྱི་རྩ་བའི་དངོས་ཁམས་དེ་ཉིད་ཤིན་ཏུ་སླ་མོ་ཞིག་ཡིན་མོད། དེའི་རྫ་ས་འགྱུར་དེ་ནི་ཤིན་ཏུ་རྙོག་འཛིང་ཅན་ཞིག་ཡིན་པས། འཇིག་རྟེན་འདི་ཉིད་ཀྱང་ཡིད་དུ་འོང་བ་ཞིག་ཏུ་གྱུར་ཡོད། དེའི་དོན་ཡང་། ཚད་མི་མཚུངས་པ་སྣ་ཚོགས་པ་ལ་མཉམ་འདུས་ཀྱི་དངོས་པོ་དེ་ཡང་སྣ་ཚོགས་པ་ཉིད་དུ་གནས་ཡོད་ཅེས་པའི་དོན་ཡིན། ཆེས་ཆུང་བའི་ཚད་ཀྱི་ཐོག་ནས། ཤི་བོ་དང་གསོན་པོ་ཁོ་ནའི་གྲུ་བཞི་ཡོད་པར་རྩ་བའི་དངོས་ཁམས་ཀྱིས་ང་ཚོ་ལ་སྟོན་ཡོད་ལ། ཅུང་ཟད་ཆེ་བའི་ཚད་ཀྱི་ཐོག་ནས། རླང་བགྲོད་འཕུར་ཆས་དང༌། འཁྱུག་གློག་དང་མི་གཡོའི་འཚོ་སྡོད་ཀྱི་གྲུ་བཞི་རྣམས་དང་ལྡན་ལ། ཆེས་ཆེ་བའི་ཚད་ཀྱི་ཐོག་ནས། ཐ་ན་དེ་ལས་ཀྱང་རྙོག་འཛིང་ཆེ་བའི་ཡུལ་དཔེར་ན། རླུང་བགྲོད་འཕུར་ཆས་འཕྲུལ་མདའ་ལྟ་བུ་དང་ཡང་ལྡན། འདི་ནི་མི་གཡོ་བའི་དཔེ་རྣམ་ཞིག་ཡིན། དེས་ནི་དུས་འཁོར་རང་བཞིན་གྱི་སྒོ་ནས་འཕུར་ཆས་གསར་པ་སྐྱེད་སྲིང་བྱེད་པ་ཡིན། དེ་དག་ནི་རང་གི་ཚང་དང་བྲལ་ཏེ་མཚམས་ཟུར་ལ་ཕྱོགས་ནས་སྤྲོས་པར་བྱེད་དོ།།
གལ་སྲིད་ཁྱོད་ཀྱིས་འཇིག་རྟེན་གྱི་ཚད་ཙམ་གྱི་ཚེ་སྲོག་རོལ་རྩེད་ལ་དཔྱད་ཞིབ་ཅུང་ཙམ་བྱས་ན་ཡང་། ཆེ་ཆུང་གི་ཚད་དེ་ཙམ་ལ་དབང་སྒྱུར་བྱེད་པའི་ཡུལ་གྱི་གཏན་སྲོལ་ཞིག་རིགས་འདེད་བྱེད་ཐུབ། དཔེར་ན། གྲུ་བཞི་འགའ་ཙམ་ཞིག་ཁོ་ན་དང་ལྡན་པའི་ཡུལ་གྱི་ཚད་ཀྱི་ཐོག་ནས།
ཁྱོད་ལ་དཔེར་ན་ནམ་ཡང་འགུལ་སྐྱོད་མི་བྱེད་པའི་གྲུ་བཞི་དང་། རླུང་བགྲོད་འཕུར་ཆས་དེ་ཟུར་ལ་ཕྱོགས་ནས་བགྲོད་པ་སོགས་དེ་འདྲའི་གཏན་སྲོལ་དང་། དེ་བཞིན་དུ་ཡུལ་དེ་དག་ཕན་ཚུན་འཕྲད་པའི་སྐབས་སུ་ཅི་ཞིག་འབྱུང་བར་འགྱུར་བའི་ངེས་སྲོལ་སོགས་ཤེས་རྟོགས་འབྱུང་སྲིད་དོ། །
མཉམ་འདུས་གཟུགས་ཀྱི་ཚད་གང་ཡང་རུང་བ་ཐམས་ཅད་ཀྱི་ཐོག་ཏུ་ཡང་དངོས་ཁམས་རིག་པ་ཆ་ཚང་ཞིག་གསར་སྐྲུན་བྱེད་དུ་རུང་བ་ཡིན།
གཏན་སྲོལ་འདི་དག་ནི་སྔོན་གྱི་གཏན་སྲོལ་གྱི་ནང་དུ་མེད་པའི་དངོས་གཟུགས་དང་གོ་དོན་ལ་བརྟེན་ནས་གསལ་བཤད་བྱེད་དགོས། དཔེར་ན། སྔོན་གྱི་གཏན་སྲོལ་གྱི་ནང་དུ་མེད་པ་དཔེར་ན། ཕྲད་པའམ། ཡང་ན་འགུལ་སྐྱོད་ཀྱི་གོ་དོན་ལྟ་བུ་ཡིན་ལ། གཏན་སྲོལ་དེ་དག་གིས་གཡོ་མེད་རྣམ་པའི་གྲུ་བཞི་འགའ་ཞིག་གི་འཆི་གསོན་ཁོ་ན་ལ་གསལ་བཤད་བྱེད་པ་ལྟ་བུ་ཡིན། དཔེར་ན་ང་ཚོའི་འཇིག་རྟེན་གྱི་ནང་དང་མཚུངས་པར། ཚེ་སྲོག་རོལ་རྩེད་ཀྱི་ནང་གི་བདེན་དངོས་དེ་ཡང་ཁྱོད་ཀྱི་བེད་སྤྱོད་བྱེད་པའི་དཔེ་རྣམ་དེ་ལ་རག་ལས་པ་ཡིན་ནོ།།
ཁོན་ཝེ་དང་ཁོང་གི་སློབ་བུ་ཡིས་འཇིག་རྟེན་འདི་གསར་སྐྲུན་བྱེད་པའི་དགོས་པ་ནི། ཤིན་ཏུ་སླ་བ་ཁོང་ཚོས་བཞག་པའི་རྩ་བའི་སྒྲིག་སྲོལ་དང་ལྡན་པ་དེ་འདྲ་བའི་འཇིག་རྟེན་ཞིག་ལ་རང་ཉིད་སྐྱར་བཟོ་བྱེད་ཐུབ་པའི་བར་དུ་རྙོག་འཛིང་དང་ལྡན་པའི་ནུས་པ་ཡོད་མེད་ཤེས་པའི་ཆེད་དུ་ཡིན།
ཚེ་སྲོག་རོལ་རྩེད་འཇིག་རྟེན་གྱི་ནང་དུ། འདི་འདྲའི་མཉམ་འདུས་གཟུགས་འདུས་ཡོད་མེད་དང༌།
དེས་འཇིག་རྟེན་དེ་ཉིད་ཀྱི་གཏན་སྲོལ་དེ་རབས་འགའ་ཞིག་ལ་སྲུང་འཛིན་བྱས་པའི་རྗེས་སུ། རང་ཉིད་ཀྱི་རིགས་ཀྱི་ཡུལ་ཞིག་སྐྱར་བཟོ་བྱེད་ཐུབ་བམ་ཞེ་ན། ཁོན་ཝེ་དང་ཁོའི་སློབ་བུ་ཡིས་དེ་ཉིད་སྲིད་པར་བསྟན་ཡོད་པར་མ་ཟད། ཐ་ན་འདི་འདྲའི་ཡུལ་དེ་དོན་སྙིང་གང་ཡང་རུང་བ་ཞིག་ནས་བསམ་ན་ཤེས་རབ་དང་ལྡན་པ་ཞིག་ཡིན་པར་ར་སྤྲོད་བྱས།
ང་ཚོས་འདི་ནས་བཤད་པའི་ཤེས་རབ་ཅེས་པ་དེའི་དོན་དེ་ལ་གོ་བ་ཇི་ལྟ་བུ་ལེན་དགོས་སམ་ཞེ་ན། གནད་ལ་ཐིག་པའི་སྒོ་ནས་བཤད་ན། རང་ཉིད་སྐྱར་བཟོ་བྱེད་ཐུབ་པའི་གྲུ་བཞི་མཉམ་འདུས་ཆེན་པོ་ནི་ཐོ་རེན་འཕྲུལ་ཆས་ཤིག་ཡིན་པར་ཁོང་ཚོས་ར་སྤྲོད་བྱས་ཡོད། ང་ཚོ་ལ་ལྟོས་ནས་བཤད་ན། འདི་ཉིད་ཀྱིས་ང་ཚོའི་དངོས་ཁམས་འཇིག་རྟེན་གྱི་ནང་གི་གློག་ཀླད་ཅིག་ལ་རྩ་བའི་ཐོག་ནས་རྩིས་རྒྱག་གང་ཡིན་ལག་བསྟར་བྱེད་ཐུབ་ཅིང་། གལ་སྲིད་འཕྲུལ་ཆས་དེ་ཉིད་ལ་བརྡ་འཕྲིན་འོས་འཚམས་ཤིག་ནང་འཇུག་བྱས་པ་སྟེ། དེ་ཡང་ཚེ་སྲོག་རོལ་རྩེད་ཀྱི་འོས་འཚམས་ཀྱི་འཇིག་རྟེན་ཁོར་ཡུག་གཅིག་མཁོ་འདོན་བྱས་ཡོད་ན། དེ་ལྟ་ན་ཕྱི་རབས་རྒྱུད་པ་འགའ་ཞིག་གི་རྗེས་སུ་འཕྲུལ་ཆས་དེ་རྣམ་པ་གང་ཡང་རུང་བ་ཞིག་ཏུ་གནས་འོང་བ་དང་། རྣམ་པ་དེ་ལས་གློག་ཀླད་དེ་ཉིད་ཀྱིས་རྩིས་རྒྱག་བྱས་པའི་མཇུག་འབྲས་ཀྱི་བརྡ་འཕྲིན་དེ་ཀློག་ཐུབ་པ་ཡིན།།
དེ་ཉིད་ཇི་ལྟ་བུའི་སྒོ་ནས་མངོན་དུ་བྱེད་པའི་ཚུལ་ལ་རྒྱུས་ལོན་ཅུང་ཟད་བྱེད་པའི་ཆེད་དུ། རླུང་བགྲོད་འཕུར་ཆས་དེ་ཤིན་ཏུ་སླ་བའི་གཉིས་ཀྱིས་གཉིས་ལ་སྒྱུར་བའི་གྲུ་བཞི་གསོན་པོ་ཉིད་དུ་སྤྲོས་པ་ན་ཅི་ཞིག་འབྱུང་བར་འགྱུར་བར་བསམ་བློ་ཞིག་གཏོང་བར་བྱེད། གལ་ཏེ་རླུང་བགྲོད་འཕུར་ཆས་དེ་འཕྱུག་མེད་ཀྱི་ཚུལ་གྱི་གྲུ་བཞི་ལ་བཅར་ན། རྟག་པར་གཡོ་མེད་ཀྱི་གྲུ་བཞི་དེ་རླུང་བགྲོད་འཕུར་ཆས་ཀྱི་སྤྲོས་ཁུངས་ཀྱི་ཕྱོགས་སུ་འདུས་འགྲོ་བའམ་ཡང་ན་དེ་ལས་གྱེས་འགྲོ་བ་ཡིན། ཚུལ་དེ་ལྟ་བུའི་སྒོ་ནས། གྲུ་བཞི་ཡིས་གློག་ཀླད་ཀྱི་དྲན་འཛིན་གྱི་ལན་ཟློས་བྱེད་ཐུབ་བོ། །དངོས་གནས་བྱས་ན། དེང་རབས་གློག་ཀླད་ཅིག་གི་རྩ་བའི་བྱེད་ནུས་དཔེར་ན། རིལ་སྒོ་དང་རྐྱང་སྒོ་ལྟ་བུ་ཡང་། རླུང་བགྲོད་འཕུར་ཆས་ལས་འབྱུང་ཐུབ། དེ་ལྟ་ན། དཔེར་ན་གློག་བརྡ་རྟགས་དེ་དངོས་ཁམས་གློག་ཀླད་ཀྱི་ནང་དུ་བེད་སྤྱོད་བྱེད་པ་ཇི་ལྟ་བ་བཞིན་དུ། རླུང་བགྲོད་འཕུར་ཆས་ཀྱི་འབབ་རྒྱུག་གི་རྒྱུན་དེ་ཉིད་བེད་སྤྱོད་བྱས་པ་ལ་བརྟེན་ནས་བརྡ་འཕྲིན་གཏོང་བ་དང་ཐག་གཅོད་བྱེད་ཐུབ་པ་ཡིན་ནོ།།
དཔེར་ན་ང་ཚོའི་འཇིག་རྟེན་གྱི་ནང་གི་རང་རྒྱུད་སྤེལ་བའི་དཔེ་རྣམ་དེ་ནི་རྙོག་འཛིང་རང་བཞིན་གྱི་ཡུལ་ཞིག་ཡིན་པ་བཞིན་དུ། ཚེ་སྲོག་རོལ་རྩེད་ཀྱི་ནང་གི་དཔེ་རྣམ་དེ་ཡང་རྙོག་འཛིང་རང་བཞིན་ཅན་ཞིག་ཡིན་ནོ། །གྲངས་རྩིས་རིག་པ་བ་ཝོན་ན་ཡེ་མན་གྱི་སྔ་རིམ་གྱི་ལས་ཀ་གཞིར་བྱས་ནས། ཚེ་སྲོག་རོལ་རྩེད་ཀྱི་ནང་དུ་རང་ཉིད་སྐྱར་བཟོ་ཐུབ་པའི་ཆེས་ཆུང་བའི་ཚད་ཅན་གྱི་གྲུ་བཞི་དུང་ཕྱུར་ཁྲི་བཅུ་ཕྲག་ཡོད་པའི་ཚོད་དཔག་བྱེད་པ་རེད། དེ་ནི་ཕལ་ཆེར་མི་ཡི་ཕྲ་ཕུང་རྐྱང་པ་ཞིག་གི་ནང་གི་འདུས་རྡུལ་གྱི་གྲངས་དང་མཉམ་པ་ལྟ་བུ་ཡིན།
མི་རྣམས་ཀྱིས་སྐྱེ་དངོས་དེ་ནི་རྒྱུན་བརྟན་པ་དང་མ་ཟད་རང་ཉིད་སྐྱར་བཟོ་ཐུབ་པའི་ཚོད་དང་བཅས་པའི་རྙོག་འཛིང་མ་ལག་ཅིག་ཡིན་པར་ངོས་བཟུང་དུ་རུང་། གོང་དུ་བཤད་པ་དེ་འདྲའི་དངོས་པོ་དེ་ལ་རང་ཉིད་སྐྱར་བཟོ་བྱེད་པའི་མཐུན་རྐྱེན་ཚང་ཡོད་ཀྱང་བརྟན་པོ་ཞིག་མིན། ཕྱི་ནས་འོང་བའི་རྐྱེན་ཅུང་ཟད་ཀྱིས་ཀྱང་ཉམ་ཆུང་བའི་མ་ལག་དེ་ཉིད་མེད་པར་བྱེད་ཐུབ། དེ་ལྟ་ནའང་།
དེ་ལས་ཀྱང་ཅུང་ཟད་རྙོག་འཛིང་ཅན་གྱི་གཏན་སྲོལ་ལས་ཚེ་སྲོག་ལ་ལྡན་པའི་ཁྱད་གཤིས་ཀྱི་རྙོག་འཛིང་མ་ལག་འབྱུང་དུ་རུང་བ་བློ་ཡུལ་དུ་འཆར་སླ་བ་རེད། དེ་འདྲའི་རིགས་ཀྱི་དངོས་གཟུགས་ཤིག་བློ་ཡུལ་དུ་བྱོས། དེ་ཡང་ཁོན་ཝེའི་འཇིག་རྟེན་གྱི་ནང་གི་དེ་འདྲ་བ་ཞིག་ཡིན། དེ་འདྲའི་ཡུལ་དེ་ལ་ཕྱི་རོལ་གྱི་ཕོག་ཐུག་ལ་ཚུར་སྣང་དང་ལྡན། དེའི་ཕྱིར་དེས་ཐག་གཅོད་ཀྱང་བྱེད་འོང་བར་མངོན་པ་ཡིན་པས། དེ་འདྲའི་ཚེ་སྲོག་གིས་ཁོ་རང་ཉམས་སུ་མྱོང་ཐུབ་བམ་ཞེས་དང་། དེ་ལ་རང་དབང་འདོད་བློ་ཡོད་དམ། ཞེས་འདྲི་ན་འདི་ནི་འདོད་ཚུལ་སྣེར་གྱུར་ཁ་གཏད་དུ་གྱུར་པའི་དོགས་འདྲི་ཞིག་རེད། འགའ་ཞིག་གིས་རང་མྱོང་གི་རྣམ་ཤེས་དེ་ནི་འགྲོ་བ་མིའི་རིགས་ཀྱི་ཐུན་མིན་གྱི་ཆོས་ཤིག་ཡིན་པས། དེས་མི་ལ་རང་དབང་འདོད་བློ་དང་ལྡན་པར་བྱེད་པར་འདོད། དེ་ཡང་སྤྱོད་ཚུལ་སྣ་ཚོགས་པའི་ཁ་ཕྱོགས་རང་ཉིད་ཀྱིས་བདམ་པར་བྱེད་པའི་ནུས་པ་ལ་ཟེར་བ་ཡིན།
མི་རྣམས་ཀྱིས་ཇི་ལྟ་བུའི་སྒོ་ནས་རང་དབང་འདོད་བློ་ཡོད་མེད་ཐག་གཅོད་བྱེད་དགོས་སམ།
གལ་སྲིད་མི་རྣམས་ལ་གློ་བུར་དུ་ཕྱི་སྐར་གྱི་མི་ཞིག་དང་འཕྲད་པ་ན། དེ་ཉིད་འཕྲུལ་ཆས་ཀྱི་མི་ཙམ་ཞིག་མ་ཡིན་པར། རང་དབང་འདོད་བློ་དང་ཡང་ལྡན་པ་ཡིན་པར་ཇི་ལྟ་བུའི་སྒོ་ནས་ཐག་གཅོད་བྱེད་དགོས་སམ་ཞེ་ན། འཕྲུལ་ཆས་ཀྱི་མིའི་སྤྱོད་པ་ཡོངས་སུ་རྫོགས་པ་ཐམས་ཅད་ངེས་པ་ཞིག་ཡིན་གྱི། རང་དབང་འདོད་བློ་དང་ལྡན་པའི་སྐྱེ་དངོས་དང་གཏན་ནས་མི་མཚུངས། དེ་ལྟ་ན་རྩ་བའི་ཐོག་ནས། ང་ཚོས་འཕྲུལ་ཆས་ཀྱི་མི་དེ་ནི་དེའི་སྤྱོད་ལམ་དེ་སྔོན་དཔག་བྱེད་ཐུབ་པའི་ཆོས་ཤིག་ཡིན་པར་ལྟ་བའི་སྒོ་ནས་ཞིབ་དཔྱད་བྱེད་དུ་རུང་བ་ཡིན། དེ་ནི་དཔེར་ན་ང་ཚོས་ལེའུ་གཉིས་པའི་ནང་ནས་བཤད་པ་ཇི་ལྟ་བ་བཞིན། གལ་སྲིད་ཆོས་དེ་ཤིན་ཏུ་ཆེ་བ་དང་ཤིན་ཏུ་རྙོག་འཛིང་དང་ལྡན་པ་ཡིན་ན། དེ་ཉིད་ལ་སྔོན་དཔག་བྱེད་དགོས་ན་ཤིན་ཏུ་དཀའ་ངལ་ཆེན་པོ་ཞིག་ཡིན།
ང་ཚོས་ཐ་ན་གཞི་རྡུལ་གསུམ་མམ་དེ་ལས་ཀྱང་མང་བའི་ཕན་ཚུན་གྱི་བར་གྱི་བྱེད་ལས་འཇུག་པའི་ཚུལ་གྱི་མཉམ་བྱ་རྩིས་ཕྲེང་ཡང་མ་འཁྲུལ་བའི་སྒོ་ནས་དགྲོལ་མི་ཐུབ་བོ། །ཆེ་ཆུང་གི་ཚད་མི་ཙམ་དང་ལྡན་པའི་ཕྱི་སྐར་གྱི་མི་ཞིག་ལ་ཕལ་ཆེར་གཞི་རྡུལ་དུང་ཕྱུར་དུང་ཕྱུར་དུང་ཕྱུར་སྟོང་ཕྲག་ཙམ་དང་ལྡན་པའི་དབང་གིས། ཕྱི་སྐར་གྱི་མི་དེ་འཕྲུལ་ཆས་ཀྱི་མི་ཞིག་ཡིན་པའི་དབང་དུ་བཏང་ན་ཡང་། ང་ཚོས་དེའི་མཉམ་བྱ་རྩིས་ཕྲེང་དེ་དགྲོལ་མི་ཐུབ་ཅིང་དེས་ཅི་ཞིག་བྱེད་པར་འགྱུར་བ་སྔོན་དཔག་བྱེད་མི་ཐུབ་བོ། །དེའི་ཕྱིར། ང་ཚོས་རྙོག་འཛིང་གི་ཆོས་གང་ཞིག་ཡིན་པའི་དབང་དུ་བཏང་ན་ཡང་དེ་ལ་རང་དབང་འདོད་བློ་དང་ལྡན་པ་ཡིན་ནོ་ཞེས་མི་སྨྲ་བའི་རང་དབང་མེད། དེ་ཡང་ཁྱད་གཤིས་ཤིག་ཏུ་མི་བཟུང་བར། ནུས་ལྡན་གྱི་རིག་གཞུང་ཞིག་ཏུ་འཛིན་པར་བྱས་ཏེ། རྩིས་རྒྱག་བྱས་པ་ལ་བརྟེན་ནས་དེའི་སྤྱོད་པ་དེ་སྔོན་དཔག་བྱེད་པའི་ནུས་པ་མེད་པར་ཁས་ལེན་བྱེད་པ་ཙམ་ཞིག་ཡིན་ནོ།།
ཁོན་ཝེའི་ཚེ་སྲོག་རོལ་རྩེད་ལས་གསལ་བ་ལྟར་ན། ཐ་ན་ཆེས་ཤིན་ཏུ་སླ་བའི་གཏན་སྲོལ་ཞིག་ཡིན་པའི་དབང་དུ་བཏང་ན་ཡང་དེ་ལས་ཤེས་ལྡན་ཚེ་སྲོག་ལ་ལྡན་པའི་རྙོག་འཛིང་གི་ཁྱད་གཤིས་འབྱུང་ཐུབ་པར་མངོན་པར་བྱས། འདི་འདྲའི་རང་གཤིས་དང་ལྡན་པའི་གཏན་སྲོལ་འབོར་ཆེན་ཞིག་ངེས་པར་དུ་ཡོད་སྲིད་པ་ཡིན་ན། རྒྱུ་ཅི་ཞིག་གིས་ང་ཚོའི་འཇིག་རྟེན་འདི་ཉིད་ལ་དབང་སྒྱུར་བར་བྱེད་པའི་རྩ་བའི་གཏན་སྲོལ་༼སྣང་ཚུལ་གྱི་གཏན་སྲོལ་དང་འགལ་བ་ཡིན༽བདམ་པ་ཡིན་ནམ། ཞེ་ན། དཔེར་ན་ཁོན་ཝེའི་འཇིག་རྟེན་ཇི་ལྟ་བ་བཞིན་དུ། དུས་སྐད་ཅིག་གང་ཡང་རུང་བ་ཞིག་གི་རྣམ་པ་དེ་སྔོན་གཏན་ཁེལ་ན། ང་ཚོའི་འཇིག་རྟེན་གྱི་གཏན་སྲོལ་དེས་ཀྱང་འཇིག་རྟེན་འདི་ཉིད་ཇི་ལྟ་བུའི་སྒོ་ནས་རིམ་འགྱུར་བྱེད་པར་གཏན་འབེབས་བྱེད་ཐུབ་བོ། །ང་ཚོ་ནི་ཁོན་ཝེའི་འཇིག་རྟེན་གྱི་བྱེད་པ་པོ་ཡིན། ང་ཚོས་རོལ་རྩེད་དེའི་ཐོག་མའི་གནས་སྐབས་ནས་དངོས་པོ་དང་དེ་བཞིན་དུ་གོ་ས་དེ་གསལ་པོར་ཐག་གཅོད་བྱས་པ་དང་། དེ་ཉིད་ཀྱི་ཆེད་དུ་འཇིག་རྟེན་གྱི་ཐོག་མའི་རྣམ་པ་དེ་བདམ་པར་བྱས་པ་ཡིན་ནོ།།
དངོས་ཁམས་འཇིག་རྟེན་གྱི་ནང་དུ། ཚེ་སྲོག་རོལ་རྩེད་ཀྱི་ནང་གི་རླུང་བགྲོད་འཕུར་ཆས་འདི་རིགས་ཀྱི་དངོས་པོ་རྣམས་ནི་རང་རྐྱ་བའི་དངོས་པོ་རྣམས་ཀྱི་དོད་དུ་ཡོད། ང་ཚོ་རང་ཉིད་ཀྱི་འདི་ལྟ་བུའི་རྒྱུན་ལྡན་འཇིག་རྟེན་གྱི་གཏན་སྲོལ་གང་ཞིག་གསལ་བཤད་བྱེད་པའི་དབང་དུ་བཏང་ན་པང་དེ་དག་ཐམས་ཅད་ལ་ནུས་ཚད་ཅེས་པའི་གོ་དོན་ཞིག་དང་ལྡན་པ་ཡིན། འདི་ནི་བརྟན་པོར་གནས་པའི་ཚད་ཅིག་ཡིན་པས། དུས་ཚོད་ཀྱི་འགྲོས་དང་བསྟུན་ནས་འགྱུར་མི་འགྲོ་བ་ཡིན། སྟོང་རྐྱང་གི་ནང་གི་ནུས་ཚད་དེ་ནི་ཡུལ་དང་དུས་དང་འབྲེལ་བ་ཅུང་ཟད་ཀྱང་མེད་པའི་རྟག་གྲངས་ཤིག་ཡིན། མི་རྣམས་ཀྱིས་སྟོང་རྐྱང་ནུས་ཚད་དང་བང་ཚོད་མཚུངས་པའི་བར་སྟོང་གི་ནུས་ཚད་གང་ཡང་རུང་བ་ལ་ཚད་ལེན་བྱས་པ་བརྒྱུད་དེ་སྟོང་རྐྱང་གི་བརྟན་པའི་ནུས་ཚད་དེ་འཕྲི་བར་བྱེད་དགོས།
དེ་ལྟ་ན་ང་ཚོས་དེ་འདྲའི་ནུས་ཚད་དེ་ཀླད་ཀོར་ཡིན་པར་བཟུང་དུ་རུང་བ་ཡིན། རང་བྱུང་གི་གཏན་སྲོལ་གང་ཞིག་ཡིན་པའི་དབང་དུ་བཏང་ནའང་དེ་དག་ཐམས་ཅད་ཀྱིས། སྟོང་རྐྱང་གིས་སྐོར་བའི་གཅིག་རྐྱང་བའི་དངོས་པོ་ཞིག་གི་ནུས་ཚད་དེ་དངོས་ནུས་ཡིན་དགོས་པར་བསྟན་པ་རེད། འདི་ཉིད་ཀྱིས་དེ་ཉིད་ལྷན་ཅིག་ཏུ་སྤུངས་དགོས་ན་ངེས་པར་དུ་མི་རྣམས་ཀྱིས་ལས་ཀ་བྱེད་དགོས་པར་མཚོན་པ་ཡིན། དེའི་རྒྱུ་མཚན་ཡང་། གལ་སྲིད་གཅིག་རྐྱང་བའི་དངོས་པོ་ཞིག་གི་ནུས་ཚད་དེ་བུན་ནུས་ཡིན་ན། དེ་ལྟ་ན་དེ་ནི་འགུལ་སྐྱོད་བྱེད་བཞིན་པའི་རྣམ་པའི་འོག་ནས་སྐྱེད་པར་བྱས་ཏེ
དེའི་བུན་ནུས་དེ་ཉིད་དེའི་འགུལ་སྐྱོད་ཀྱི་དབང་གིས་དེ་ཉིད་ལ་ཡོད་པའི་དངོས་ནུས་དེས་གནད་ལ་ཁེལ་བའི་སྒོ་ནས་དོ་མཉམ་པར་བྱེད་ཐུབ་པར་བྱེད་པ་ཡིན། གལ་སྲིད་འདི་ཡང་དག་པ་ཞིག་ཡིན་ན། དངོས་པོ་རྣམས་གནས་གང་ཡང་རུང་བའམ་གནས་ཐམས་ཅད་དུ་འབྱུང་མི་རུང་བའི་འདོད་ཚུལ་འདི་ཉིད་འགྲུབ་ཐུབ་དཀའ་བ་ཡིན། དེ་ལྟ་ན། སྟོང་རྐྱང་དེ་ཡང་མི་བརྟན་པ་ཞིག་ཏུ་འགྱུར་ངེས་རེད། འོན་ཀྱང་། གཅིག་རྐྱང་བའི་དངོས་པོ་ཞིག་སྐྱེད་པར་བྱེད་དགོས་ན་ནུས་ཚད་གྲོན་དགོས་པ་ཡིན་ན། འདི་འདྲའི་མི་བརྟན་པའི་རང་བཞིན་དེ་མི་འབྱུང་བ་ཡིན། དེའི་རྒྱུ་མཚན་ཡང་འཇིག་རྟེན་གྱི་ནུས་ཚད་དེ་ནི་ངེས་པར་དུ་རྒྱུན་བརྟན་པ་ཞིག་ཡིན་དགོས་ཞེས་བཤད་ཟིན་པ་བཞིན་ཡིན། འདི་ཉིད་ལ་བརྟེན་ཏེ་འཇིག་རྟེན་གྱི་ཆ་ཤས་རྣམས་བརྟན་པར་བྱས་ནས། དངོས་པོ་རྣམས་མི་འབྱུང་བའི་གནས་མེད་པར་མི་འགྱུར་བར་འགན་ལེན་བྱེད་དགོས་སོ།།
གལ་ཏེ་འཇིག་རྟེན་གྱི་སྤྱི་ཡི་ནུས་ཚད་དེ་དུས་རྟག་པར་ངེས་པར་དུ་ཀླད་ཀོར་ཡིན་དགོས་ལ།
དངོས་པོ་སྐྱེད་པར་བྱེད་པ་ལ་ནུས་ཚད་གྲོན་དགོས་པ་དེ་ལྟར་ཡིན་ན། དེ་ལྟ་ན་འཇིག་རྟེན་རིལ་པོ་འདི་ཇི་ལྟ་བུའི་སྒོ་ནས་སྟོང་པའི་ངང་ལས་འབྱུང་དགོས་སམ་ཞེ་ན། འཐེན་ཤུགས་གཏན་སྲོལ་ལྟ་བུ་འདི་འདྲའི་གཏན་སྲོལ་ཞིག་ངེས་པར་དུ་ཡོད་པའི་རྒྱུ་མཚན་དེ་ཉིད་རེད། འཐེན་ཤུགས་དེས་ནི་འདྲེན་པར་བྱེད་པ་ཡིན། དེའི་ཕྱིར་འཐེན་ཤུགས་དེ་ནི་བུན་ནུས་ཡིན་པས། འཐེན་ཤུགས་ཀྱི་དབང་བསྒྱུར་བྱས་པའི་ས་ཡི་གོ་ལ་དང་ཟླ་བ་ལྟ་བུ་དེ་སོ་སོར་ཕྱེ་དགོས་ན་མི་རྣམས་ཀྱིས་ངེས་པར་དུ་དེ་ལ་བྱེད་ལས་འཇུག་པར་བྱས་པ་ཁོ་ནས་ད་གཟོད་བསྒྲུབ་ཐུབ། བུན་ནུས་འདི་ཉིད་ཀྱིས
དངོས་པོ་སྐྱེད་པ་ལ་དགོས་པའི་དངོས་ནུས་དེ་དོ་མཉམ་པར་བྱེད་ཐུབ། དེ་ལྟ་ནའང་དངོས་ཡོད་ཀྱི་གནས་ཚུལ་ནི་དེ་འདྲའི་སླ་མོ་ཞིག་གཏན་ནས་མ་ཡིན། དཔེར་ན། ས་ཡི་གོ་ལའི་བུན་ནུས་འཐེན་ཤུགས་ཀྱི་ནུས་ཚད་དེ་ནི་ས་ཡི་གོ་ལ་རྩོམ་བྱེད་དུ་གྱུར་པའི་དངོས་པོའི་གཞི་རྡུལ་གྱི་དངོས་ནུས་ཀྱི་དུང་ཕྱུར་བཅུ་ཡི་ཆ་གཅིག་ལས་ཀྱང་ཆུང་བ་ཡིན། བརྟན་སྐར་ལྟ་བུའི་དངོས་པོ་ཆེན་པོ་ལ་ནི་དེ་ལས་ཀྱང་ཆེ་བའི་འཐེན་ཤུགས་བུན་ནུས་དང་ལྡན་ལ། བརྟན་སྐར་ཇི་ཙམ་གྱིས་ཆུང་བ་༼དེའི་ཆ་ཤས་སོ་སོ་རྣམས་ཀྱང་དེ་ཙམ་གྱི་ཉེ་བར་བཅར་ཡོད༽ དེའི་བུན་ནུས་དེ་ཡང་དེ་ཙམ་གྱིས་ཆེ། དེ་ལྟ་ནའང་། དེ་ཉིད་དངོས་པོའི་དངོས་ནུས་ལས་ཀྱང་ཆེ་བ་ཞིག་ཏུ་འགྱུར་བའི་སྔོན་དུ། བརྟན་སྐར་དེ་ངེས་པར་དུ་སྐར་ནག་ཅིག་ཏུ་རྡིབ་སྡུད་དུ་འགྱུར་འགྲོ་ལ། སྐར་ནག་ལ་དངོས་ནུས་རྐྱང་པ་དང་ལྡན་པ་ཡིན། འདི་ཉིད་སྟོང་རྐྱང་དེ་བརྟན་པ་ཞིག་ཡིན་པའི་རྒྱུ་མཚན་དེ་ཡིན། དཔེར་ན་བརྟན་སྐར་དང་སྐར་ནག་ལྟ་བུ་དངོས་པོ་འདི་དག་སྟོང་པའི་ངང་ལས་འབྱུང་བར་མི་འགྱུར་ཞིང་། འཇིག་རྟེན་རིལ་པོ་དེ་ནི་སྟོང་པའི་ངང་ལས་འབྱུང་དུ་རུང་བ་བཞིན་ཡིན་ནོ།།
འཐེན་ཤུགས་ཀྱིས་དུས་ཚོད་དང་བར་སྟོང་དེ་སྐྱེད་པར་བྱས་པ་ཡིན་པས། དེ་ལ་ཡུལ་དུས་ཀྱི་ཆ་ཤས་རྣམས་བརྟན་པོ་ཡིན་རུང་ལ་འོན་ཀྱང་རིལ་པོ་ནི་དེ་འདྲ་བརྟན་པོ་ཞིག་མིན། འཇིག་རྟེན་རིལ་པོའི་ཚད་ཀྱི་འོག་ནས། དངོས་པོའི་དངོས་ནུས་དེ་འཐེན་ཤུགས་བུན་ནུས་ཀྱིས་དོ་མཉམ་བྱེད་ཐུབ། དེ་ལྟ་ན་འཇིག་རྟེན་རིལ་པོ་སྐྱེད་པ་ལ་ཚད་བཀག་གང་ཡང་མེད་དོ། །འཐེན་ཤུགས་གཏན་སྲོལ་ལྟ་བུ་དེ་འདྲའི་གཏན་སྲོལ་ཡོད་པའི་དབང་གིས། འཇིག་རྟེན་གྱིས་རང་ཉིད་སྐྱེད་ནུས་པ་དང་མ་ཟད་ལེའུ་དྲུག་པ་ནས་བཤད་པའི་ཚུལ་གྱིས་སྟོང་པའི་ངང་ལས་རང་ཉིད་གསར་སྐྱེད་བྱེད་ཐུབ་པ་ཡིན། རང་སྐྱེད་བྱས་པའི་རྒྱུ་མཚན་དེ་ཉིད་ཀྱིས་བདེན་པའི་དངོས་པོ་ཡོད་པ་ཡིན་གྱི་ཅི་ཡང་མེད་པ་ཞིག་མ་ཡིན་པ་དང་། འཇིག་རྟེན་ཉིད་ཡོད་པའི་དོན་དང་། ང་ཚོ་རང་ཉིད་ཡོད་པའི་རྒྱུ་མཚན་ཡིན་པས། ལྷ་ཆེན་ལ་རེ་བ་བཅོལ་ཏེ་མེ་རྟ་སྦར་ནས་འཇིག་རྟེན་འདི་འཁོར་སྐྱོད་བྱེད་དུ་གཞུག་དགོས་དོན་མེད་དོ།།
རྩ་བའི་གཏན་སྲོལ་དེ་ང་ཚོས་བཤད་པ་དེ་འདྲ་བ་ཞིག་ཡིན་དགོས་པའི་རྒྱུ་མཚན་ཅི་ཞིག་ཡིན་ནམ་ཞེ་ན། མཐར་ཐུག་གི་རིག་གཞུང་དེས་ངེས་པར་དུ་གཅིག་འགྱུར་ཞིག་ཡིན་དགོས་པ་དང་མ་ཟད་ང་ཚོས་ཚད་ལེན་བྱས་པའི་ཚད་དེ་དག་གིས་ཚད་དང་བཅས་པའི་མཇུག་འབྲས་ཀྱང་སྔོན་དཔག་ཐུབ་དགོས་པའི་དབང་གིས་ཡིན། འཐེན་ཤུགས་ངེས་སྲོལ་ལྟ་བུ་དེ་འདྲའི་གཏན་སྲོལ་ཡང་ཡོད་པར་ང་ཚོས་མཐོང་ཟིན། མ་ཟད་ཚད་དང་བཅས་པའི་ཚད་དེ་དག་སྔོན་དཔག་བྱེད་པའི་འཐེན་ཤུགས་སྨྲ་བ་ལ་ལྟོས་ན། རིག་གཞུང་དེ་ལ་རང་བྱུང་ཤུགས་དང་ཤུགས་དེས་དངོས་པོའི་སྟེང་དུ་བྱེད་ལས་འཇུག་པར་བྱེད་པའི་བར་དུ་ངེས་པར་དུ་ཚད་བརྒལ་ཆ་འགྲིག་ཅེས་པ་ཞིག་ཡོད་པ། ང་ཚོས་ལེའུ་ལྔ་པ་ནས་མཐོང་ཟིན། ཨེམ་རིག་གཞུང་དེ་ནི་ཆེས་སྤྱིར་བཏང་བའི་ཚད་བརྒལ་ཆ་འགྲིག་འཐེན་ཤུགས་སྨྲ་བ་ཞིག་རེད། རྒྱུ་མཚན་དེ་དག་གི་དབང་གིས། ཨེམ་རིག་གཞུང་ནི་འཇིག་རྟེན་འདི་ཉིད་ཀྱི་ཡོངས་སུ་རྫོགས་པའི་རང་བཞིན་གྱི་རིག་གཞུང་གི་བདམ་བྱའི་རིག་གཞུང་གཅིག་པུ་དེ་ཡིན། གལ་ཏེ་དེ་ཉིད་ཚད་དང་བཅས་པ་ཞིག་ཡིན་ཞིང་། དེ་ཡང་ར་སྤྲོད་བྱེད་ཐུབ་པའི་རེ་བ་དང་བཅས་པ་ཡིན་ན། དེ་ནི་རང་སྐྱེས་འཇིག་རྟེན་གྱི་དཔེ་རྣམ་ཞིག་ཡིན་ནོ། །ང་ཚོ་ནི་ངེས་པར་དུ་འཇིག་རྟེན་འདི་ཉིད་ཀྱི་ཆ་ཤས་ཤིག་ཡིན། དེའི་རྒྱུ་མཚན་ཡང་དེ་ལས་གཞན་པའི་དེ་དང་གཅིག་ཏུ་གྱུར་པའི་དཔེ་རྣམ་ཞིག་མི་སྲིད་པའི་དབང་གིས་ཡིན།
ཨེམ་རིག་གཞུང་ནི་ཨེ་ཡན་སེ་ཐན་གྱི་རྙེད་རེ་བྱེད་འདུག་རྒྱུའི་གཅིག་གྱུར་གྱི་རིག་གཞུང་དེ་རེད།
འགྲོ་བ་མིའི་རིགས་ཏེ། ང་ཚོའི་རང་ལུས་ནི་རང་བྱུང་གི་རྩ་བའི་གཞི་རྡུལ་འདུས་པ་ཙམ་ཞིག་ཡིན།
ང་ཚོ་ང་ཚོའི་འཇིག་རྟེན་ལ་དབང་སྒྱུར་བྱེད་པའི་གཏན་སྲོལ་གྱི་གོ་བ་ལོན་ལ་ཉེ་བ་རེད། དེ་འདྲའི་དངོས་ཡོད་ཀྱི་གནས་ཚུལ་དེ་ནི་རླབས་ཆེན་གྱི་རྒྱལ་ཁ་ཞིག་ཡིན། འོན་ཀྱང་ངོ་མཚར་དངོས་དེ་ནི།
མཚན་ཉིད་ཀྱི་རིག་པའི་སྤྱི་མཚན་གྱི་བསམ་བློས་ང་ཚོས་མཐོང་བའི་མི་རྣམས་ཧ་ལས་པར་བྱེད་པའི་རྣམ་པ་སྣ་ཚོགས་པའི་ཡངས་ཤིང་རྒྱ་ཆེ་བའི་འཇིག་རྟེན་གྱི་གནས་ལུགས་སྔོན་དཔག་དང་གསལ་བཤད་བྱེད་ཐུབ་པའི་གཅིག་གྱུར་གྱི་རིག་གཞུང་གཅིག་པུ་རྙེད་པ་དེ་ཉིད་ཡིན། གལ་སྲིད་རིག་གཞུང་དེ་ཉིད་དཔྱད་ཞིབ་ཚད་ལེན་དང་ར་སྤྲོད་བྱེད་ཐུབ་ན། དེ་ནི་འདས་པའི་མི་ལོ་སུམ་སྟོང་ཙམ་ནས་བཟུང་ཤེས་རབ་ཀྱི་དཔྱད་ཞིབ་བྱས་པའི་ལེགས་གྲུབ་མཐར་ཐུག་དེ་ཡིན་ལ། ང་ཚོས་རླབས་ཆེ་བའི་འཆར་འགོད་དེ་རྙེད་ལ་ཉེ་བ་ཡིན་ནོ།།

